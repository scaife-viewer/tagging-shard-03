1	Ne quis miretur qui sim, paucis eloquar.
2	ego Lar sum familiaris ex hac familia
3	unde exeuntem me aspexistis. hanc domum
4	iam multos annos est cum possideo et colo
5	patri avoque iam huius qui nunc hic habet.
6	sed mí avos huius obsecrans concredidit
7	thensaurum aúri clam omnis: in medio foco
8	defodit, venerans mé ut id servarem sibi.
9	is quoniam moritur (ita avido ingenio fuit),
10	numquam indicare id filio voluit suo,
11	inopemque optavit potius eum relinquere,
12	quam eum thensaurum commonstraret filio;
13	agri reliquit ei non magnum modum,
14	quo cum labore magno et misere viveret.
15	ubi is óbiit mortem qui mihi id aurum credidit,
16	coepi observare, ecqui maiorem filius
17	mihi honorem haberet quam eius habuisset pater.
18	atque ille vero minus minusque impendio
19	curare mínusque me impertire honoribus.
20	item a me contra factum est, nam item obiit diem.
21	is ex se húnc reliquit qui hic nunc habitat filium
22	pariter moratum ut pater avosque huius fuit.
23	huic filia una est. ea mihi cottidie
24	aut ture aut vino aut aliqui semper supplicat,
25	dat mihi coronas. eius honoris gratia
26	feci, thensaurum ut hic reperiret Euclio,
27	quo illam facilius nuptum, si vellet, daret.
28	nam eam compressit de summo adulescens loco.
29	is scit adulescens quae sit quam compresserit,
30	illa illum nescit, neque compressam autem pater.
31	eam ego hódie faciam ut hic senex de proxumo
32	sibi uxórem poscat. id ea faciam gratia,
33	quo ille eam facilius ducat qui compresserat.
34	et hic qui poscet eam sibi uxorem senex,
35	is adulescentis illius est avonculus,
36	qui illam stupravit noctu, Cereris vigiliis.
37	sed hic senex iam clamat intus ut solet.
38	anum foras extrudit, ne sit conscia.
39	credo aurum inspicere volt, ne subreptum siet.
40	Exi, ínquam. age exi. exeúndum herclé tibi hinc est foras,
41	circumspectatrix cum oculis emissiciis.
42	Nam cur me miseram verberas?
42a	Vt misera sis
43	atque ut te dignam mala malam aetatem exigas.
44	Nam qua me nunc causa extrusisti ex aedibus?
45	Tibi egó rationem reddam, stimulorum seges?
46	illuc regredere ab ostio. illuc sis vide,
47	ut incédit. at scin quo modo tibi res se habet?
48	si hercle hodie fustem cepero aut stimulum in manum,
49	testudineum istum tibi ego grandibo gradum.
50	Vtinam me divi adaxint ad suspendium
51	potius quidem quam hoc pacto apud te serviam.
52	At ut scelesta sola secum murmurat.
53	oculos hercle égo istos, improba, ecfodiam tibi,
54	ne me observare possis quid rerum geram.
55	abscede etiam nunc—etiam nunc—etiam—ohe,
56	istic astato. si hercle tu ex istoc loco
57	digitum transvorsum aut unguem latum excesseris
58	aut si respexis, donicum ego te iussero,
59	continuo hercle ego te dedam discipulam cruci.
60	scelestiorem me hac anu certo scio
61	vidisse numquam, nimisque ego hanc metuo male,
62	ne mi ex insidiis verba imprudenti duit
63	neu persentiscat aurum ubi est absconditum,
64	quae in occipitio quoque habet oculos pessima.
65	nunc ibo ut visam sitne ita aurum ut condidi,
66	quod me sollicitat plurimis miserum modis.—
67	Noenum mecastor quid ego ero dicam meo
68	malae rei evenisse quamve insaniam,
69	queo comminisci; íta me miseram ad hunc modum
70	decies die uno saepe extrudit aedibus.
71	nescio pol quae illunc hominem intemperiae tenent:
72	pervigilat noctes totas, tum autem interdius
73	quasi claudus sutor domi sedet totos dies.
74	neque iam quo pacto celem erilis filiae
75	probrum, propinqua partitudo cui appetit,
76	queo comminisci; neque quicquam meliust mihi,
77	ut opinor, quam ex me ut unam faciam litteram
78	longam, meum laqueo collum quando obstrinxero.
79	Nunc defaecato demum animo egredior domo,
80	postquam perspexi salva esse intus omnia.
81	redi núnciam intro atque intus serva.
81a	Quippini?
82	ego intus servem? an ne quis aedes auferat?
83	nam hic apud nos nihil est aliud quaesti furibus,
84	ita inaniis sunt oppletae atque araneis.
85	Mirum quin tua me causa faciat Iuppiter
86	Philippum regem aut Dareum, trivenefica.
87	araneas mihi ego illas servari volo.
88	pauper sum; fateor, patior; quod di dant fero.
89	abi intro, occlude ianuam. iam ego hic ero.
90	cave quémquam alienum in aedis intro miseris.
91	quod quispiam ignem quaerat, extingui volo,
92	ne causae quid sit quod te quisquam quaeritet.
93	nam si ignis vivet, tu extinguere extempulo.
94	tum aquam aufugisse dicito, si quis petet.
95	cultrum, securim, pistillum, mortarium,
96	quae utenda vasa semper vicini rogant,
97	fures venisse atque abstulisse dicito.
98	profecto in aedis meas me absente neminem
99	volo intro mitti. atque etiam hoc praedico tibi,
100	si Bona Fortuna veniat, ne intro miseris.
101	Pol ea ipsa credo ne intro mittatur cavet,
102	nam ad aedis nostras numquam adit, quamquam prope est.
103	Tace atque abi intro.
103a	Taceo atque abeo.—
103b	Occlude sis
104	fores ambobus pessulis. iam ego hic ero.
105	discrucior animi, quía ab domo abeundum est mihi.
106	nimis hercle invitus abeo. sed quid agam scio.
107	nam noster nostrae qui est magister curiae
108	dividere argenti dixit nummos in viros;
109	id si relinquo ac non peto, omnes ilico
110	me suspicentur, credo, habere aurum domi.
111	nam non est veri simile, hominem pauperem
112	pauxillum parvi facere quin nummum petat.
113	nam nunc cum celo sedulo omnis, ne sciant,
114	omnes videntur scire et me benignius
115	omnes salutant quam salutabant prius;
116	adeunt, consistunt, copulantur dexteras,
117	rogitant me ut valeam, quid agam, quid rerum geram.
118	nunc quo profectus sum ibo; postidea domum
119	me rursum quantum potero tantum recipiam.
120	Velím te arbitrári med haéc verba, fráter,
121	meai fidei tuaique rei
122	causa facere, ut aequom est germanam sororem.
123	quamquam haud falsa sum nos odiosas haberi;
124	nam multum loquaces merito omnes habemur,
125	nec mutam profecto repertam ullam esse
126	aut hodie dicunt mulierem aut ullo in saeclo.
127	verum hoc, frater, unum tamen cogitato,
128	tibi proximam me mihique esse item te;
129	ita aequom est quod in rem esse utrique arbitremur
130	et mihi te et tibi me consulere et monere;
131	neque óccultum id habéri neque pér metúm mussári,
132	quin participem pariter ego te et tu me ut facias.
133	eo núnc ego secreto ted huc foras seduxi,
134	ut tuam rém ego tecum hic loquerer familiarem.
135	Da mi, optuma femina, manum.
136	Vbi ea est? quis ea est nam optuma?
137	Tu.
137a	Túne ais?
137b	Si négas, nego.
138	Decet te équidem vera próloqui;
139	nam optúma nullá potest eligi:
140	alia ália peior, fráter, est.
140a	Idem ego árbitror,
141	néc tibi advorsari certum est de istac ré umquam, soror.
142	Dá mihí óperam amabó.
142a	Tuast, útere atque
143	ímpera, si quíd vis.
144	Íd quod in rém tuam óptumum esse árbitror,
145	téd id monitum advénto.
146	Soror, móre tuo facis.
146a	Fáctum volo.
147	Quid ést id, sorór?
147a	Quod tibí sempitérnum
148	salútare sit: liberís procreándis
149	(ita dí faxint) volo te úxorem
150	domum dúcere.
150a	Ei occidí.
150b	Quid ita?
151	Quia míhi misero cerebrum éxcutiunt
152	tua dícta, soror: lapidés loqueris.
153	Heia, hoc face quod te iubet soror.
153a	Si lubeat, faciam.
154	In rem hoc tuam est.
154a	Vt quidem emoriar prius quam ducam.
155	sed hís legibús si quam dáre vis dúcam:
156	quae crás veniat, peréndie forás feratur;
157	his legibús dare vís? cedo: nuptiás adorna.
158	Cum máxima possúm tibi, fratér, dare dote;
159	sed ést grandiór natu: média est múlieris aetas.
160	eam sí iubes, fratér, tibi me póscere, poscam.
161	Núm non vis me intérrogare te?
161a	Ímmo, si quid vís, roga.
162	Post mediam aetatem qui media ducit uxorem domum,
163	si eam senex anum praegnatem fortuito fecerit,
164	quid dubitas, quin sit paratum nomen puero Postumus?
165	nunc ego istúm, soror, laborem demam et deminuam tibi.
166	ego virtute deum et maiorum nostrum dives sum satis.
167	istas magnas factiones, animos, dotes dapsiles,
168	clámores, impéria, eburata véhicla, pallas, púrpuram,
169	nil moror quae in servitutem sumptibus redigunt viros.
170	Dic mihi, quaeso, quis ea est, quam vis ducere uxorem?
170a	Eloquar.
171	nostin hunc senem Euclionem ex proximo pauperculum?
172	Novi, hominem haud malum mecastor.
172a	Eius cupio filiam
173	virginem mihi desponderi. verba ne facias, soror.
174	scio quid dictura es: hanc esse pauperem. haec pauper placet.
175	Di bene vortant.
175a	Idem ego spero.
175b	Quid me? num quid vis?
175c	Vale.
176	Et tu, frater.—
176a	Ego conveniam Eúclionem, si domi est.
177	sed eccum video . nescio unde sese homo recipit domum.
178	Praesagibat mi animus frustra me ire, quom exibam domo;
179	itaque abibam invitus; nam neque quisquam curialium
180	venit neque magister quem dividere argentum oportuit.
181	nunc domum properare propero, nam egomet sum hic, animus domi est.
182	Salvos atque fortunatus, Euclio, semper sies.
183	Di te ament, Megadore.
183a	Quid tu? recten atque ut vis vales?
184	Non temerarium est, ubi dives blande appellat pauperem.
185	iam illic homo aurum scit me habere, eo me salutat blandius.
186	Ain tu te valere?
186a	Pol ego haud perbene a pecunia.
187	Pol si est animus aequos tibi, sat hábes qui bene vitam colas.
188	Anus hercle huic indicium fecit de auro, perspicue palam est,
189	cui ego iam linguam praecidam atque oculos effodiam domi.
190	Quid tu solus tecum loquere?
190a	Meam pauperiem conqueror.
191	virginem habeo grandem, dote cassam atque inlocabilem,
192	neque eam queo locare cuiquam.
192a	Tace, bonum habe animum, Euclio.
193	dabitur, adiuvabere a me. dic, si quid opust, impera.
194	Nunc petit, cum pollicetur; inhiat aurum ut devoret.
195	altera manu fert lapidem, panem ostentat altera.
196	nemini credo qui large blandust dives pauperi:
197	ubi manum inicit benigne, ibi onerat aliqua zamia.
198	ego istos novi polypos, qui ubi quidquid tetigerunt tenent.
199	Da mi operam parumper. paucis, Euclio, est quod te volo
200	de communi re appellare mea et tua.
200a	Ei misero mihi,
201	aurum mi intus harpagatum est. nunc hic eam rem volt, scio,
202	mecum adire ad pactionem. verum intervisam domum.
203	Quo abis?
203a	Iam ad te revortar: nunc est quod visam domum.—
204	Credo edepol, ubi mentionem ego fecero de filia,
205	mi ut despondeat, sese a me derideri rebitur;
206	neque illo quisquam est alter hodie ex paupertate parcior.
207	Di me servant, salva res est. salvom est si quid non perit.
208	nimis malé timui. prius quam íntro redii, exanimatus fui.
209	redeo ad te, Megadore, si quid me vis.
209a	Habeo gratiam.
210	quaeso, quod te percontabor, ne id te pigeat proloqui.
211	Dum quidem né quid perconteris quod non lubeat proloqui.
212	Dic mihi, quali me arbitrare genere prognatum?
212a	Bono.
213	Quid fide?
213a	Bona.
213b	Quid factis?
213c	Neque malis neque improbis.
214	Aetatem meam scís?
214a	Scio esse grandem, item ut pecuniam.
215	Certe edepol equidem te civem sine mala omni malitia
216	semper sum arbitratus et nunc arbitror.
216a	Aurum huic olet.
217	quid nunc me vis?
217a	Quoniam tu me et ego te qualis sis scio,
218	quae res recte vortat mihique tibique tuaeque filiae,
219	filiam tuám mi uxorem posco. promitte hoc fore.
220	Heia, Megadore, haud decorum facinus tuis factis facis,
221	ut inopem atque innoxium abs te atque abs tuis me inrideas.
222	nam de te neque re neque verbis merui ut faceres quod facis.
223	Neque edepol ego te derisum venio neque derideo,
224	neque dignum arbitror.
224a	Cur igitur poscis meam gnatam tibi?
225	Vt propter me tibi sit melius mihique propter te et tuos.
226	Venit hoc mihi, Megadóre, in mentem, ted esse hominem divitem,
227	factiosum, me autem esse hominem pauperum pauperrimum;
228	nunc si filiam locassim meam tibi, in mentem venit
229	te bovem esse et me esse asellum: ubi tecum coniunctus siem,
230	ubi onus nequeam ferre pariter, iaceam ego asinus in luto,
231	tu me bos magis haud respicias, gnatus quasi numquam siem.
232	et te utar iniquiore ét meus me ordo inrideat,
233	neutrubi habeam stabile stabulum, si quid divorti fuat:
234	asini me mordicibus scindant, boves incursent cornibus.
235	hoc magnum est periclum, ab asinis ad boves transcendere.
236	Quam ad probos propinquitate proxime te adiunxeris,
237	tam optumum est. tu condicionem hanc accipe, ausculta mihi,
238	atque eam desponde mi.
238a	At nihil est dotis quod dem.
238b	Ne duas.
239	dum modó morata recte veniat, dotata est satis.
240	Eo dico, ne me thensauros repperisse censeas.
241	Novi, ne doceas. desponde.
241a	Fiat. sed pro Iuppiter,
242	num égo disperii?
242a	Quíd tibi est?
242b	Quid crepuit quasi ferrum modo?—
243	Hic apud me hortúm confodere iussi. sed ubi hic est homo?
244	abiit neque me certiorem fecit. fastidit mei,
246	quia videt me suam amicitiam velle: more hominum facit;
247	nam si opulentus it petitum pauperioris gratiam,
248	pauper metuit congrediri, per metum male rem gerit.
249	idem, quando occasio illaec periit, post sero cupit.
250	Si hercle ego te non elinguandam dedero usque ab radicibus,
251	impero auctorque ego sum, ut tu me cuivis castrandum loces.
252	Video hercle ego te me arbitrari, Eúclio, hominem idoneum,
253	quem senecta aetate ludos facias, haud merito meo.
254	Neque edepol, Megadore, facio, neque, si cupiam, copia est.
255	Quid nunc? etiam mihi despondes filiam?
255a	Illis legibus,
256	cum illa dote quam tibi dixi.
256a	Sponden ergo?
256b	Spondeo.
257	Di bene vertant.
257a	Ita di faxint. illud facito ut memineris,
258	convenisse ut ne quid dotis mea ad te afferret filia.
259	Memini.
259a	At scio quo vos soleatis pacto perplexarier:
260	pactum non pactum est, non pactum pactum est, quod vobis lubet.
261	Nulla controversia mihi tecum erit. sed nuptias
262	num quae causa est quin faciamus hodie?
262a	Immo edepol optuma.
263	Ibo igitur, parabo. numquid me vis?
263a	Istuc. ei et vale.
264	Heus, Pythodice, sequere propere me ad macellum strenue.—
265	Illic hinc abiit. di immortales, obsecro, aurum quid valet.
266	credo ego illúm iam inaudivisse mi esse thensaurum domi.
267	id inhiat, ea affinitatem hanc obstinavit gratia.
268	ubi tu es, quae deblateravisti iam vicinis omnibus,
269	meae me filiae daturum dotem? heus, Staphyla, te voco.
270	ecquid audis? vascula intus pure propera atque elue:
271	filiam despondi ego: hodie huic nuptum Megadoro dabo.
272	Di bene vortant. verum ecastor non potest, subitum est nimis.
273	Tace atque abi. curata fac sint cum a foro redeam domum;
274	atque aedis occlude; iám ego hic adero.—
274a	Quid ego nunc agam?
275	nunc nobis prope adest exitium, mi atque erili filiae,
276	nunc probrum atque partitudo prope adest ut fiat palam;
277	quod celatum atque occultatum est usque adhuc, nunc non potest.
278	ibo intro, ut erus quae imperavit facta, cum veniat, sient.
279	nam ecastor malum maerore metuo ne mixtum bibam.—
280	Postquam óbsonavit erus et conduxit coquos
281	tibicinasque hasce apud forum, edixit mihi
282	ut dispertirem obsonium hic bifariam.
283	Me quidem hercle, dicam tibi palam, non divides;
284	si quo tu totum me ire vis, operam dabo.
285	Bellum et pudicum vero prostibulum popli.
286	post si quis vellet, te haud non velles dividi.
287	Atque ego istuc, Anthrax, alio vorsum dixeram,
288	non istuc quo tu insimulas. sed erus nuptias
289	meus hodie faciet.
289a	Cuius ducit filiam?
290	Vicini huius Euclionis senis e proximo.
291	ei adeo obsoni hinc iussit dimidium dari,
292	cocum alterum itidemque alteram tibicinam.
293	Nempe huc dimidium dicis, dimidium domum?
294	Nempe sícut dicis.
294a	Quíd? hic non poterat de suo
295	senex óbsonari filiai nuptiis?
296	Vah.
296a	Quid negotist?
296b	Quid negoti sit rogas?
297	pumex non aeque est aridus atque hic est senex.
298	Ain tandem?
298a	Ita esse ut dixi. tute existuma: 
299	suam rem periisse seque eradicarier.
300	quin divom atque hominum clamat continuo fidem,
301	de suo tigillo fumus si qua exit foras.
302	quin cum it dormitum, follem obstringit ob gulam.
303	Cur?
303a	Ne quid animae forte amittat dormiens.
304	Etiamne obturat inferiorem gutturem,
305	ne quid animai forte amittat dormiens?
306	Haec mihi te ut tibi med aequom est, credo, credere.
307	Immo equidem credo.
307a	At scin etiam quo modo?
308	aquam hercle plorat, cum lavat, profundere.
309	Censen talentum magnum exorari pote
310	ab istóc sene ut det, qui fiamus liberi?
311	Famem hercle utendam si roges, numquam dabit.
312	quin ipsi pridem tonsor unguis dempserat:
313	collegit, omnia abstulit praesegmina.
314	Edepol mortalem parce parcum praedicas.
315	Censen vero esse parcum et misere vivere?
316	pulmentum pridem éi eripuit miluos:
317	homo ad praetorem plorabundus devenit;
318	infit ibi postulare plorans, eiulans,
319	ut sibi liceret miluom vadarier.
320	sescenta sunt quae memorem, si sit otium.
321	sed uter vestrorum est celerior? memora mihi.
322	Ego, et multo melior.
322a	Cocum ego, non furem rogo.
323	Cocum ergo dico.
323a	Quid tu ais?
323b	Sic sum ut vides.
324	Cocus ille nundinalest, in nonum diem
325	solet ire coctum.
325a	Tun, trium litterarum homo,
326	me vituperas? fur.
326a	Etiam fur, trifurcifer.
327	Tace nunciam tu, atque agnum hinc uter est pinguior
328	cape atque abi intro ad nos.
328a	Licet.—
328b	Tu, Congrio,
328c	quem illic reliquit agnum, eum sume atque abi
329	intro illuc, et vos illum sequimini.
330	vos ceteri ite huc ad nos.
330a	Hercle iniuria
331	dispertivisti: pinguiorem agnum isti habent.
332	At nunc tibi dabitur pinguior tibicina.
333	i sane cum illo, Phrugia. tu autem, Eleusium,
334	huc intro abi ad nos.
334a	O Pythodice subdole,
335	hucine detrusti me ad senem parcissimum?
336	ubi si quid poscam, usque ad ravim poscam prius
337	quam quicquam detur.
337a	Stultus et sine gratia es.
338	† tibi recte facere, quando quod facias perit.
339	Qui vero?
339a	Rogitas? iam principio in aedibus
340	turba istic nulla tibi erit: siquid uti voles,
341	domo abs te adferto, ne operam perdas poscere.
342	hic autem apud nos magna turba ac familia est,
343	supellex, aurum, vestis, vasa argentea:
344	ibi si perierit quippiam (quod te scio
345	facile abstinere posse, si nihil obviam est),
346	dicant: coqui abstulerunt, comprehendite,
347	vincite, verberate, in puteum condite.
348	horum tibi istic nihil eveniet: quippe qui
349	ubi quid subripias nihil est. sequere hac me.
349a	Sequor.
350	Heus, Staphyla, prodi atque ostium aperi.
350a	Qui vocat?
351	Pythodicus.
351a	Quid vis?
351b	Hos ut accipias coquos
352	tibicinamque obsoniumque in nuptias.
353	Megadorus iussit Euclioni haec mittere.
354	Cererin, Pythodice, has sunt facturi nuptias?
355	Qui?
355a	Quia temeti nihil allatum intellego.
356	At iam afferetur, si a foro ipsus redierit.
357	Ligna hic apud nos nulla sunt.
357a	Sunt asseres?
358	Sunt pol.
358a	Sunt igitur ligna, ne quaeras foris.
359	Quid, impurate? quamquam Volcano studes,
360	cenaene causa aut tuae mercedis gratia
361	nos nostras aedis postulas comburere?
362	Haud postulo.
362a	Duc istos intro.
362b	Sequimini.—
363	Curate. ego intervisam quid faciant coqui;
364	quos pol ut ego hodie servem, cura maxuma est.
365	nisi unum hoc faciam, ut in puteo cenam coquant:
366	inde cóctam sursum subducemus corbulis.
367	si aútem deorsum comedent, si quid coxerint,
368	superi incenati sunt et cenati inferi.
369	sed verba hic facio, quasi negoti nil siet,
370	rapacidarum ubi tantum sit in aedibus.
371	Volui animum tandem confirmare hodie meum,
372	ut bene me haberem filiai nuptiis.
373	venio ad macellum, rogito pisces: indicant
374	caros; agninam caram, caram bubulam,
375	vitulinam, cetum, porcinam: cara omnia.
376	atque eo fuerunt cariora, aes non erat.
377	abeo íratus illinc, quoniam nihil est qui emam.
378	ita illís impuris omnibus adii manum.
379	deinde egomet mecum cogitare intervias
380	occepi: festo die si quid prodegeris,
381	profesto egere liceat, nisi peperceris.
382	postquam hanc rationem ventri cordique edidi,
383	accessit animus ad meam sententiam,
384	quam minimo sumptu filiam ut nuptum darem.
385	nunc tusculum emi hoc et coronas floreas:
386	haec imponentur in foco nostro Lari,
387	ut fortunatas faciat gnatae nuptias.
388	sed quid ego apertas aedis nostras conspicor?
389	et strepitust intus. numnam ego compilor miser?
390	Aulam maiorem, si pote, ex vicinia
391	pete: haec est parva, capere non quit.
391a	Ei mihi,
392	perii hercle. aúrum rapitur, aula quaeritur.
393	nímirum occidor, nisi ego intro huc propere propero currere.
394	Apollo, quaeso, subveni mi atque adiuva,
395	confige ságittis fures thensaurarios,
396	si cui in re tali iam subvenisti antidhac.
397	sed cesso prius quam prorsus perii currere?
398	Dromo, desquama piscis. tu, Machaerio,
399	congrum, murenam exdorsua quantum potest.
400	ego hinc artoptam ex proximo utendam peto
401	a Congrione. tu istum gallum, si sapis,
402	glabriorem reddes mihi quam volsus ludiust.
403	sed quid hoc clamoris oritur hinc ex proximo?
404	coqui hercle, credo, faciunt officium suom.
405	fugiam intro, ne quid turbae hic itidem fuat.
406	†Óptati vires populares, íncolae, accolae, ádvenae omnes,
407	date viam qua fugere liceat, facite totae plateae pateant.
408	neque ego umquam nisi hodie ad Bacchas veni in Bacchanal coquinatum,
409	ita me miserum et meos discipulos fustibus male contuderunt.
410	totús doleo atque oppidó perii, ita me íste habuit senex gýmnasium;
411	áttat, perii hercle ego miser,
411a	áperit bacchanal, adest,
412	séquitur. scio quam rem geram: hoc
412a	ipsús magistér me dócuit.
413	neque lígna ego usquam gentium praebéri vidi púlchrius,
414	itaque ómnis exegit foras, me atque hos, onustos fustibus.
415	Redi. quó fugis nunc? téne, tene.
415a	Quid, stólide, clamas?
416	Quia ad trís viros iam ego déferam nomén tuom.
416a	Quam ob rem?
417	Quia cultrum habes.
417a	Cocum decet.
417b	Quid comminatu s e s comminatu's
418	mihi?
418a	Istud male factum arbitror, quia nón latus fódi.
419	Homo nullust te scelestior qui vivat hodie,
420	neque quoi égo de industria ámplius male plús libens fáxim.
421	Pol etsí taceas, palam id quidem est: res ipsa testist;
422	ita fustibus sum mollior magis quam úllus cinaédus.
423	sed quid tibi nos tactiost, mendice homo?
423a	Quae res?
424	etiam rogitas? an quia minus quam aéquom erat feci?
425	Sine, at hércle cum magnó malo tuo, si hóc caput séntit.
426	Pol ego haud scio quid post fuat: tuom núnc caput séntit.
427	sed in aedibus quid tibi meis nam erat negoti
428	me absente, nisi ego iusseram? volo scíre.
428a	Tace érgo.
429	quia venimus coctum ad nuptias.
429a	Quid tu, malum, cúras,
430	utrum crudum an coctum ego edim, nisi tu mi es tutor?
431	Volo scire, sínas an non sinas nos coquere hic cenam?
432	Volo scire ego item, meae domi mean sálva futura?
433	Vtinam mea mihi modo auferam, quae ádtuli, salva:
434	me haud paenitet, tua ne expetam.
434a	Scio, né doce, novi.
435	Quid est quá prohibes nunc gratia nos coquere hic cenam?
436	quid fecimus, quid diximus tibi secus quam velles?
437	Etiam rogitas, sceleste homo, qui angulós in omnis
438	mearum aedium et conclavium mihi pervium facitis?
439	ibi ubí tibi erat negotium, ad focum si adesses,
440	non fissile auferres caput: merito id tibi factum est.
441	adeo ut tu meam sententiam iam noscere possis:
442	si ad ianuam huc accesseris, nisi iussero, propius,
443	ego te faciam miserrimus mortalis uti sis.
444	scis iam meam sententiam.—
444a	Quo abis? redi rursum.
445	ita me bene amet Laverna, uti te iam, nisi reddi
446	mihí vasá iubes, pípulo hic differam ante aédis.
447	quíd ego nunc agám? ne ego edepol véni huc auspició malo.
448	nummo sum conductus: plus iam medico mercedest opus.
449	Hoc quidem hercle, quoquo íbo, mecum erit, mecum feram,
450	neque isti id in tantis periclis umquam committam ut siet.
451	ite sane nunciam omnes, et coqui et tibicinae,
452	etiam íntro duce, si vis, vel gregem venalium,
453	coquite, facite, festinate nunciam quantum libet.
454	Temperi, postquam implevisti fusti fissorum caput.
455	Intro abite, opera huc conducta est vostra, non oratio.
456	Heus, senex, pro vapulando hercle égo abs te mercedem petam.
457	coctum ego, non vapulatum, dudum conductus fui.
458	Lege agito mecum. molestus ne sis. i et cenam coque,
459	aut abi in malum cruciatum ab aedibus.
459a	Abi tu modo.—
460	Illic hinc abiit. di immortales, facinus audax incipit
461	qui cum opulento pauper homine coepit rem habere aut negotium.†
462	veluti Megadorus temptat me ómnibus miserum modis,
463	qui simulavit mei honoris mittere huc causa coquos:
464	is ea causa misit, hoc qui surriperent misero mihi.
465	condigne etiam meus med intus gallus gallinacius,
466	qui érat anu peculiaris, perdidit paenissume.
467	ubi erat haec defossa, occepit ibi scalpurrire ungulis
468	cirum circa. quid opust verbis? ita mihi pectus peracuit:
469	capio fustem, obtrunco gallum, furem manufestarium.
470	credo edepol ego illi mercedem gallo pollicitos coquos,
471	si id palam fecisset. exemi ex manu † manubrium.
472	quid opust verbis? facta est pugna in gallo gallinacio.
473	sed Megadorus meus affinis eccum incedit a foro.
474	iam hunc non ausim praeterire, quin consistam et conloquar.
475	Narravi amicis multis consilium meum
476	de condicione hac. Euclionis filiam
477	laudant. sapienter factum et consilio bono.
478	nam meo quidem animo sí idem faciant ceteri
479	opulentiores, pauperiorum filias
480	ut indotatas ducant uxores domum,
481	et multo fiat civitas concordior,
482	et invídia nos minore utamur quam utimur,
483	et illaé malam rem metuant quam metuont magis,
484	et nos minore sumptu simus quam sumus.
485	in maximam illuc populi partem est optimum;
486	in pauciores avidos altercatio est,
487	quorum animis avidis atque insatietatibus
488	neque lex neque sutor capere est qui possit modum.
489	namque hoc qui dicat “quo illae nubent divites
490	dotatae, si istud ius pauperibus ponitur?”
491	quo lubeant, nubant, dum dos ne fiat comes.
492	hoc sí ita fiat, mores meliores sibi
493	parent, pro dote quos ferant, quam nunc ferunt,
494	ego faxim muli, pretio qui superant equos,
495	sint viliores Gallicis cantheriis.
496	Ita me di amabunt ut ego hunc ausculto lubens.
497	nimis lépide fecit verba ad parsimoniam.
498	Nulla igitur dicat “equidem dotem ad te adtuli
499	maiorem multo quam tibi erat pecunia;
500	enim míhi quidem aequomst purpuram atque aurum dari,
501	ancillas, mulos, muliones, pedisequos,
502	salutigerulos pueros, vehicla qui vehar.”
503	Vt matronarum hic facta pernovit probe.
504	moribus praefectum mulierum hunc factum velim.
505	Nunc quoquo venias plus plaustrorum in aedibus
506	videas quam ruri, quando ad villam veneris.
507	sed hoc étiam pulchrum est praequam ubi sumptus petunt.
508	stat fullo, phyrgio, aurifex, lanarius;
509	caupones patagiarii, indusiarii,
510	flammarii, violarii, carinarii;
511	stant manulearii, stant † murobatharii,
512	propolae linteones, calceolarii;
513	sedentárii sutores diabathrarii,
514	solearii astant, astant molocinarii;
515	petunt fullones, sarcinatores petunt;
516	strophiarii astant, astant semul sonarii.
517	iam hosce absolutos censeas: cedunt, petunt
518	treceni, cum stant thylacistae in atriis
519	textores limbularii, arcularii.
520	ducuntur, datur aes. iam absolutos censeas,
521	cum incedunt infectores corcotarii,
522	aut aliqua mala crux semper est, quae aliquid petat.
523	Compellarem ego illum, ni metuam ne desinat
524	memorare mores mulierum: nunc sic sinam.
525	Vbi nugivendis res soluta est omnibus,
526	ibi ad postremum cedit miles, aes petit.
527	itur, putatur ratio cum argentario;
528	miles inpransus astat, aes censet dari.
529	ubi disputata est ratio cum argentario,
530	etiam ipsus ultro debet argentario:
531	spes prorogatur militi in alium diem.
532	haec sunt atque aliae multae in magnis dotibus
533	incommoditates sumptusque intolerabiles.
534	nam quae indotata est, ea in potestate est viri;
535	dotatae mactant et malo et damno viros.
536	sed eccum adfinem ante aedes. quid agis, Euclio?
537	Nimium lubenter edi sermonem tuom.
538	An audivisti?
538a	Vsque a principio omnia.
539	Tamen meó quidem animo aliquánto facias rectius,
540	si nitidior sis filiai nuptiis.
541	Pro re nitorem et gloriam pro copia
542	qui habent, meminerunt sese unde oriundi sient.
543	neque pol, Megadore, mihi neque quoiquam pauperi
544	opinione melius res structa est domi.
545	Immo est quod satis est , et di faciant ut siet
546	plus plusque et istuc sospitent quod nunc habes.
547	Illud mihi verbum non placet quod nunc habes.
548	tam hoc scit me habere quam egomet. anus fecit palam.
549	Quid tu te solus e senatu sevocas?
550	Pol ego ut te accusem merito meditabar.
550a	Quid est?
551	Quid sit me rogitas? qui mihi omnis angulos
552	furum implevisti in aedibus misero mihi,
553	qui mi intro misti in aedis quingentos coquos,
554	cum senis manibus, genere Geryonaceo;
555	quos si Argus servet, qui oculeus totus fuit,
556	quem quondam Ioni Iuno custodem addidit,
557	is numquam servet. praeterea tibicinam,
558	quae mi interbibere sola, si vino scatat,
559	Corinthiensem fontem Pirenam potest.
560	tum obsonium autem—
560a	Pol vel legioni sat est.
561	etiam agnum misi.
561a	Quo quidem agno sat scio
562	magis curionem nusquam esse ullam beluam.
563	Volo ego ex te scire qui sit agnus curio.
564	Quia ossa ac pellis totust, ita cura macet.
565	quin exta inspicere in sole ei vivo licet:
566	ita is pellucet quasi lanterna Punica.
567	Caedundum conduxi égo illum.
567a	Tum tu idem optumumst
568	loces éfferendum; nam iam, credo, mortuost.
569	Potare ego hodie, Euclio, tecum volo.
570	Non potem égo quidem hercle.
570a	At ego iussero
571	cadum unum vini veteris a me adferrier.
572	Nolo hercle, nam mihi bibere decretum est aquam.
573	Ego te hodie reddam madidum, si vivo, probe,
574	tibi cui decretum est bibere aquam.
574a	Scio quam rem agat:
575	ut me deponat vino, eam adfectat viam,
576	post hoc quod habeo ut commutet coloniam.
577	ego id cavebo, nam alicubi abstrudam foris.
578	ego faxo et operam et vinum perdiderit simul.
579	Ego, nisi quid me vis, eo lavatum, ut sacruficem.—
580	Edepol, ne tu, aula, multos inimicos habes
581	atque istuc aurum quod tibi concreditum est.
582	nunc hoc mihi factu est optumum, ut ted auferam,
583	aula, in Fidei fanum: ibi abstrudam probe.
584	Fides, novisti me et ego te: cave sis tibi,
585	ne in me mutassis nomen, si hoc concreduo.
586	ibo ad te fretus tua, Fides, fiducia.—
587	Hóc est servi facinus frugi, facere quod ego persequor,
588	ne morae molestiaeque imperium erile habeat sibi.
589	nam qui ero ex sententia servire servos postulat,
590	in erum matura, in se sera condecet capessere.
591	sin dormitet, ita dormitet, servom sese ut cogitet.
592	nám qui amanti ero sérvitutem servit, quasi ego servio,
593	si érum videt superare amorem, hoc servi esse officium reor,
594	retinere ad salutem, non enim quo incumbat eo impellere.
595	quasi pueri qui nare discunt scirpea induitur ratis,
596	qui laborent minus, facilius ut nent et moveant manus,
597	eodem modo servom ratem esse amanti ero aequom censeo,
598	ut eum toleret, ne pessum abeat tamquam 
599	† erile imperium ediscat, ut quod frons velit oculi sciant;
600	quod iubeat citis quadrigis citius properet persequi.
601	qui éa curabit, abstinebit censione bubula,
602	nec sua opera rediget umquam ín splendorem compedes.
603	nunc erus meus amat fíliam huius Euclionis pauperis;
604	eam ero nunc renuntiatum est nuptum huic Megadoro dari.
605	is speculatum huc misit me, ut quae fierent fieret particeps.
606	nunc sine omní suspicione in ara hic adsidam sacra;
607	hinc ego et huc et illuc potero quid agant arbitrarier.
608	Tu modo cave quoiquam indicassis aurum meum esse istic, Fides:
609	non metuo ne quisquam inveniat, ita probe in latebris situmst.
610	edepol ne illic pulchram praedam agát, si quis illam invenerit
611	aulam onustam auri; verum id te quaeso ut prohibessis, Fides.
612	nunc lavabo, ut rem divinam faciam, ne affinem morer
613	quin ubi accersát meam extemplo filiam ducat domum.
614	vide, Fides, etiam atque etiam nunc, salvam ut aulam abs te auferam:
615	tuae fide concredidi aurum, in tuo luco et fano est situm.—
616	Di immortales, quod ego hunc hominem facinus audivi loqui:
617	se aulam onustam auri abstrusisse hic intus in fano Fide.
618	cave tu illi fidelis, quaeso, potius fueris, quam mihi.
619	atque hic pater est, ut ego opinor, huius, erus quám amat, virginis .
620	ibo hinc intro, perscrutabor fanum, si inveniam uspiam
621	aurum, dúm hic est occupatus. sed si repperero, o Fides,
622	mulsi congialem plenam faciam tibi fideliam.
623	id adeo tibi faciam; verum ego mihi bibam, ubi id fecero.—
624	Non temere est quod corvos cantat mihi nunc ab laeva manu;
625	semul radebat pedibus terram et voce croccibat sua:
626	continuo meum cor coepit artem facere ludicram
627	atque in pectus emicare. sed ego cesso currere?
628	I foras, lumbrice, qui sub terra erepsisti modo,
629	qui modo nusquam comparebas, nunc, cum compares, peris.
630	ego pol te, praestrigiator, miseris iam accipiam modis.
631	Quae te mala crux agitat? quid tibi mecum est commerci, senex?
632	quid me adflictas? quid me raptas? qua me causa verberas?
633	Verberabilissime, etiam rogitas, non fur, sed trifur?
634	Quid tibi súrrupui?
634a	Redde huc sis.
634b	Quid tibi vis reddam?
634c	Rogas?
635	Nil equidem tibi abstuli.
635a	At illud quod tibi abstuleras cedo.
636	ecquid agis?
636a	Quid agám?
636b	Auferre non potes.
636c	Quid vis tibi?
637	Pone.
637a	Id quidem pol te datare credo consuetum, senex.
638	Pone hoc sis, aufer cavillam, non ego nunc nugas ago.
639	Quid ego ponam? quin tu eloquere quidquid est suo nomine.
640	non hercle equidem quicquam sumpsi nec tetigi.
640a	Ostende huc manus.
641	Em tibi, ostendi, eccas.
641a	Video. age ostende etiam tertiam.
642	Laruae hunc atque intemperiae insaniaeque agitant senem.
643	facisne iniuriam mihi?
643a	Fateor, quia non pendes, maximam.
644	atque id quoque iam fiet, nisi fatere.
644a	Quid fatear tibi?
645	Quid abstulisti hinc?
645a	Di me perdant. si ego tui quicquam abstuli
646	nive adeo abstulisse vellem.
646a	Agedum, excutedum pallium.
647	Tuo arbitratu.
647a	Ne inter tunicas habeas.
647b	Tempta qua lubet.
648	Vah, scelestus quam benigne: ut ne abstulisse intellegam.
649	novi sycophantias. age rusum óstende huc manum
650	dexteram.
650a	Em.
650b	Nunc laevam ostende.
650c	Quin equidem ambas profero.
651	Iam scrutari mitto. redde huc.
651a	Quid reddam?
651b	A, nugas agis,
652	certe habes.
652a	Habeo ego? quid habeo?
652b	Non dico, audire expetis.
653	id meum, quidquid habes, redde.
653a	Insanis: perscrutatus es
654	tuo arbitratu, neque tui me quicquam invenisti penes.
655	Máne, mane. quís illic est? quis hic íntus alter érat tecum simul?
656	perii hercle: ille nunc íntus turbat, hunc si amitto hic abierit.
657	postremo hunc iam perscrutavi, hic nihil habet. abi quo lubet.
658	Iuppiter te dique perdant.
658a	Haud male egit gratias.
659	ibo intro atque illi socienno tuo iam interstringam gulam.
660	fugin hinc ab oculis? abin an non?
660a	Abeo.
660b	Cave sis † te videam.—
661	Emortuom ego me mavelim leto malo
662	quam non ego illi dém hodie insidias seni.
663	nam híc iam non audebit aurum abstrudere:
664	credo ecferet iam secum et mutabit locum.
665	attat, foris crépuit. senex eccum aurum ecfert foras.
666	tantisper huc ego ad iánuam concessero.
667	Fide censebam maxumam multo fidem
668	esse, ea sublevit os mihi paenissume:
669	ni subvenisset corvos, periissem miser.
670	nimis hercle ego illum corvom ad me veniat velim,
671	qui indicium fecit, ut ego ílli aliquid boni
672	dicam; nam quod edit tam duim quam perduim.
673	nunc hoc ubi abstrúdam cogito solum locum.
674	Silvani lucus extra murum est avius,
675	crebro salicto oppletus. ibi sumam locum.
676	certumst, Silvano potius credam quam Fide.—
677	Euge, euge, di me salvom et servatum volunt.
678	iam ego illúc praecurram atque inscendam aliquam in arborem
679	indeque óbservabo, aúrum ubi abstrudat senex.
680	quamquam hic manere mé erus sese iusserat;
681	certum est, malam rem potius quaeram cum lucro.—
682	Dixi tibi, mater, iuxta rem mecum tenes,
683	super Euclionis filia. nunc te obsecro
684	resecroque, mater, quod dudum obsecraveram:
685	fac mentionem cum avonculo, mater mea.
686	Scis tute facta velle me quae tu velis,
687	et istúc confido a fratre me impetrassere;
688	et causa iusta est, siquidem ita est ut praedicas,
689	te eam cómpressisse vinulentum virginem.
690	Egone ut te advorsum mentiar, mater mea?
691	Perii, mea nutrix. obsecro te, uterum dolet.
692	Iuno Lucina, tuam fidem!
692a	Em, mater mea,
693	tibi rem potiorem verbo: clamat, parturit.
694	Ei hac intro mecum, gnate mi, ad fratrem meum,
695	ut istúc quod me oras impetratum ab eo auferam.—
696	I, iam sequor te, mater. sed servom meum
697	Strobilum miror ubi sit, quem ego me iusseram
698	hic opperiri. nunc ego mecum cogito:
699	si mihi dat operam, me illi irasci iniurium est.
700	ibo intro, ubí de capite meo sunt comitia.—
701	Picis divitiis, qui aureos montes colunt,
702	ego solus supero. nam istos reges ceteros
703	memorare nolo, hominum mendicabula:
704	ego sum ille rex Philippus. o lepidum diem.
705	nam ut dudum hinc abii, multo illo adveni prior
706	multoque prius me conlocavi in arborem
707	indéque spectabam aúrum ubi abstrúdebat senex.
708	ubi ille ábiit, ego me deorsum duco de arbore,
709	exfodio aulam auri plenam. inde ex eo loco
710	video recipere se senem; ille me non videt,
711	nam ego declinavi paululum me extra viam.
712	attat, eccum ipsum. íbo ut hoc condam domum.—
713	Perii ínterii occidi. quó curram? quo nón curram? tene, téne. quem? quis?
714	nesció, nil video, caécus eo atque equidém quo eam aut ubi sim aút qui sim
715	nequeó cum animo certum ínvestigare. óbsecro vos ego, mi aúxilio,
716	oro óbtestor, sitís et hominem demónstretis, quis eam ábstulerit.
717	quid est? quíd ridetis? nóvi omnes, scio fúres esse hic cómplures,
718	qui véstitu et creta óccultant sese átque sedent quasi sínt frugi.
719	quid aís tu? tibi credére certum est, nam essé bonum ex voltu cógnosco.
720	hem, némo habet horum? occídisti. dic ígitur, quis habet? néscis?
721	heu mé miserum, miseré perii, male pérditus, pessime ornatus eo:
722	tantúm gemiti et mali maéstitiaeque hic diés mi optulít, famem et paúperiem.
723	perditíssimus ego sum omnium ín terra; nam quid mi ópust vita, qui tántum auri
724	perdidí, quod concustódivi sedúlo? egomet me défraudavi
725	animúmque meum geniúmque meum; nunc eó alii laetíficantur
726	meo málo et damno. pati néqueo.
727	Quínam homo hic ante aédis nostras éiulans conquéritur maerens?
728	átque hic quidem Euclio ést, ut opinor. óppido ego interií: palamst res,
729	scit peperisse iam, ut ego opinor, filiam suam. nunc mi incertumst
730	abeam an maneam, an adeam an fugiam. quid agam édepol nescio.
731	Quís homo hic loquitur?
731a	Égo sum miser.
731b	Immo égo sum, et misere pérditus,
732	cui tanta mala maestitudoque optigit.
732a	Animo bono es.
733	Quo, obsecro, pacto esse possum?
733a	Quia istuc facinus, quod tuom
734	sollicitat animum, id ego feci et fateor.
734a	Quid ego ex te audio?
735	Id quod verumst.
735a	Quid ego de te commerui, adulescens, mali,
736	quam ob rem ita faceres meque meosque perditum ires liberos?
737	Deus impulsor mihi fuit, is me ád illam inlexit.
737a	Quo modo?
738	Fateor peccavisse ét me culpam commeritum scio;
739	id adeo te oratum advenio ut animo aequo ignoscas mihi.
740	Cur id ausu's ausu s e s facere, ut id quod non tuom esset tangeres?
741	Quid vis fieri? factum est illud: fieri infectum non potest.
742	deos credo voluisse; nam ni vellent, non fieret, scio.
743	At ego deos credo voluisse ut ápud me te in nervo enicem.
744	Ne ístuc dixis.
744a	Quid tibi ergo meam me invito tactiost?
745	Quia vini vitio atque amoris feci.
745a	Homo audacissime,
746	cum istacin te oratione huc ad me adire ausum, impudens!
747	nam si istuc ius est ut tu istuc excusare possies,
748	luci claro deripiamus aurum matronis palam,
749	post id si prehensi simus, excusemus ebrios
750	nos fecisse amoris causa. nimis vilest vinum atque amor,
751	si ebrio atque amanti impune facere quod lubeat licet.
752	Quin tibi ultro supplicatum venio ob stultitiam meam.
753	Non mi homines placent qui quando male fecerunt purigant.
754	tu illam scibas non tuam esse: non attactam oportuit.
755	Ergo quia sum tangere ausus, haud causificor quin eam
756	ego habeam potissimum.
756a	Tun habeas me invito meam?
757	Haud te invito postulo; sed meam esse oportere arbitror.
758	quin tu iam invenies, inquam, meam illam esse oportere, Euclio.
759	Iam quidem hercle te ad praetorem rapiam et tibi scribam dicam,
760	nisi refers.
760a	Quid tibi ego referam?
760b	Quod surripuisti meum.
761	Surripui ego tuom? unde? aut quid id est?
761a	Ita te amabit Iuppiter,
762	ut tu nescis.
762a	Nisi quidem tu mihi quid quaeras dixeris.
763	Aulam auri, inquam, te reposco, quam tu confessu's confessu s e s mihi
764	te abstulisse.
764a	Neque edepol ego dixi neque feci.
764b	Negas?
765	Pernego immo. nam neque ego aurum neque istaec aula quae siet
766	scio nec novi.
766a	Illam, ex Silvani luco quam abstuleras, cedo.
767	i, refer. dimidiam tecum potius partem dividam.
768	tam etsi fur mihi es, molestus non ero. i vero, refer.
769	Sanus tu non es qui furem me voces. ego te, Euclio,
770	dé alia re rescivisse censui, quod ad me attinet;
771	† magna est res quam ego tecum otiose, si otium est, cupio loqui.
772	Dic bona fide: tu id aurum non surripuisti?
772a	Bona.
773	Neque eum scis qui abstulerit?
773a	Istuc quoque bona.
773b	Atque id si scies
774	qui abstulerit, mihi indicabis?
774a	Faciam.
774b	Neque partem tibi
775	ab eo qui habet indipisces neque furem excipies?
775a	Ita.
776	Quid si fallis?
776a	Tum me faciat quod volt magnus Iuppiter.
777	Sat habeo. age nunc loquere quid vis.
777a	Si me novisti minus,
778	génere quo sim gnátus: hic mihi ést Megadorus avonculus,
779	meus pater fuit Antímachus, ego vocor Lyconides,
780	mater est Eunomia.
780a	Novi genus. nunc quid vis? id volo
781	noscere.
781a	Filiam ex te tú habes.
781b	Immo éccillam domi.
782	Eam tu despondisti, opinor, meo avonculo.
782a	Omnem rem tenes.
783	Is me nunc renuntiare repudium iussit tibi.
784	Repudium rebus paratis, exornatis nuptiis?
785	ut illum di immortales omnes deaeque quantum est perduint,
786	quem propter hodie auri tantum perdidi infelix, miser.
787	Bono animo es, bene dice. nunc quae res tibi et gnatae tuae
788	bene feliciterque vortat—ita di faxint, inquito.
789	Ita di faciant.
789a	Et mihi ita di faciant. audi nunciam.
790	qui homo culpam admisit in se, nullust tam parvi preti,
791	quom pudeat, quin purget sese. nunc te obtestor, Euclio,
792	ut si quid ego erga te imprudens peccavi aut gnatam tuam,
793	ut mi ignoscas eamque uxorem mihi des, ut leges iubent.
794	ego me iniuriam fecisse filiae fateor tuae,
795	Cereris vigiliis, per vinum atque impulsu adulescentiae.
796	Ei mihi, quód ego facinus ex te aúdio?
796a	Cur eiulas,
797	quém ego avom feci iam ut esses filiai nuptiis?
798	nam tua gnata peperit, decumo mense post: numerum cape;
799	ea re repudium remisit avonculus causa mea.
800	i intro, exquaere, sitne ita ut ego praedico.
800a	Perii oppido,
801	ita mihi ad malum malae res plurimae se adglutinant.
802	ibo intro, ut quid huius verum sit sciam.—
802a	Iam te sequor.
803	haec própemodum iam esse ín vado salútis res vidétur.
804	nunc servom esse ubi dicam meum Strobilum non reperio;
805	nisi etiam hic opperiar tamen paulisper; postea intro
806	hunc subsequar. nunc interim spatium ei dabo exquirendi
807	meum factum ex gnatae pedisequa nutrice anu: ea rem novit.
808	Di ímmortales, quíbus et quantis mé donatis gaúdiis.
809	quadrilibrem aulam aúro onustam hábeo. quis me est ditior?
810	quis me Athenis nunc magis quisquam est homo cui di sint propitii?
811	Certo enim ego vocem hic loquentis modo mi audire visus sum.
811a	Hem,
812	érumne ego aspició meum?
812a	Videón ego hunc servóm meum?
813	Ipsus est.
813a	Haud alius est.
813b	Congrediar.
813c	Contollam gradum.
814	credo ego illum, út iussi, eámpse anum adiisse, huius nutrícem virginis.
816	Quin ego illi me invenisse dico hanc praedam atque eloquar,
817	igitur orabo ut manu me emittat. ibo atque eloquar.
818	repperi—
818a	Quid repperisti?
818b	Non quod pueri clamitant
819	in faba se repperisse.
819a	Iamne autem, ut soles? deludis.
820	Ere, mane, eloquar iam, ausculta.
820a	Age ergo loquere.
820b	Repperi hodie,
821	ere, divitias nimias.
821a	Vbinam?
821b	Quadrilibrem, inquam, aulam auri plenam.
822	Quod ego facinus audio ex te? Euclioni hic seni subripuit.
823	ubi id est aurum?
823a	In arca apud me. nunc volo me emitti manu.
824	Égone te emittám manu,
825	scélerum cumulatissume?
826	Abi, ere, scio quam rem geras.
827	lépide hercle animum tuom temptavi. iám ut eriperes apparabas:
828	quid faceres, si repperissem?
828a	Non potes probasse nugas.
829	i, redde aurum.
829a	Reddam ego aurum?
829b	Redde, inquam, út huic reddatur.
829c	Vnde?
830	Quod modo fassu's fassu s e s esse in arca.
830a	Soleo hercle ego garrire nugas.
831	
831a	Itá loquor.
831b	At scin quo modo?
832	
832a	Vel hercle énica,
833	numquam hinc feres a me 
834	
835	pro illís corcotis, stróphiis, sumptu uxório
836	ut admemordit hominem
837	ego ecfodiebam ín die denos scrobes.
838	nec noctu nec diu
839	quietus umquam servabam eam: nunc dormiam.
840	qui mi holera cruda ponunt, hallec adduint.
