1	Heús, adulescens.
1a	Quís properantem mé reprehendit pállio?
2	Familiaris.
2a	Fateor, nam odio es nimium familiariter.
3	Réspice vero, Thésprio.
3a	Oh,
4	Epidicumne ego conspicor?
5	Satis recte oculis uteris.
6	Salve.
6a	Di dent quae velis.
7	veníre salvom gaudeo.
7a	Quid ceterum?
7b	Quod eo adsolet:
8	cena tibi dabitur.
8a	Spondeo.
8b	Quid?
8c	Me accepturum, si dabis.
9	Quid tú agis? ut vales? exemplum adesse intellego. euge,
10	córpulentior videre atque habitior.
10a	Huic gratia.
11	Quám quidem te iam diu
11a	perdidisse oportuit.
12	Mínus iam furtificus sum quam antehac.
12a	Quid ita?
12b	Rapio propalam.
13	Di immortales te infelicent, ut tu es gradibus grandibus.
14	nam út apud portum te conspexi, curriculo occepi sequi:
15	vix adipiscendi potestas modo fuit.
15a	Scurra es.
15b	Scio
16	te esse equidem hominem militarem.
16a	Audacter quam vis dicito.
17	quid ais? perpetuen valuisti?
17a	Varie.
17b	Qui varie valent,
18	capreáginum hominum nón placet mihi néque pantherinúm genus.
19	Quid tíbi vis dicam nisi quod est? ut illaé res? responde.
19a	Probe.
20	Quid erílis noster filius?
20a	Valet púgilice atque athletice.
21	Voluptábilem mihi nuntium tuo advéntu adportas, Thesprio.
22	sed ubíst is?
22a	Advenit simul.
22b	Vbi is ergo est? nisi si in vidulo
23	aut si in mellina attulisti.
23a	Di te perdant.
23b	Te volo—
24	percóntari: operam da, ópera reddetúr tibi.
25	Ius dícis.
25a	Me decet.
25b	Iam tu autem nobis praeturam geris?
26	Quem díces digniorem esse hominem hódie Athenis alterum?
27	At únum a praetura tua,
27a	Epídice, abest.
27b	Quidnam?
27c	Scies:
28	lictores duo, duo ulmei
28a	fasces virgarum.
28b	Vae tibi.
29	sed quíd ais?
29a	Quid rogas?
29b	Vbi árma sunt Stratíppocli?
30	Pól illa ad hostis transfugerunt.
30a	Armane?
30b	Atque equidem cito.
31	Sérione dicis tu?
31a	Sério, inquam: hostes habent.
32	Édepol facinus improbum.
32a	At iam ante alii fecerunt idem.
33	erit illi illa res honori.
33a	Qui?
33b	Quia ante aliis fuit.
34	Mulciber, credo, arma fecit quaé habuit Stratippocles:
35	travolaverunt ad hostis.
35a	Tum ille prognatus Theti
36	sine perdat: alia apportabunt éi Nerei filiae.
37	id módo videndum est, ut materies suppetat scutariis,
38	si in singulis stipendiis is ad hostis exuvias dabit.
39	Supersede istis rebus iam.
39a	Tu ipse, ubi lubet, finem face.
40	Desiste percontarier.
40a	Loquere ipse: ubist Stratippocles?
41	Est causa qua causa simul mecum ire veritust.
41a	Quidnam id est?
42	Patrem videre se nevolt etiam nunc.
42a	Quapropter?
42b	Scies.
43	quia forma lepida et liberali captivam adulescentulam
44	dé praeda mercatust.
44a	Quid ego ex te audio?
44b	Hoc quod fabulor.
45	Cúr eam emit?
45a	Animi causa.
45b	Quót illic homo animos habet?
46	nam cérto, prius quam hinc ád legionem abiít domo,
47	ipsús mandavit mi, áb lenone ut fídicina,
48	quam amábat, emeretúr sibi. id ei ímpetratum réddidi.
49	Vtcúmque in alto ventust, Epidice, exim velum vortitur.
50	Vaé misero mihí, male perdidit me.
50a	Quíd istuc? quidnam est?
51	Quid istanc quam emit, quanti eam emit?
51a	Vili.
51b	Haud istuc te rogo.
52	Quid ígitur?
52a	Quot minis?
52b	Tot: quadraginta minis.
53	íd adeo argentum ab danista apud Thébas sumpsit faenore,
54	in dies minasque argenti singulas nummis.
54a	Papae.
55	Ét is danista advenit una cúm eo, qui argentum petit.
56	Di immortales, ut ego interii basilice.
56a	Quid iam? aut quid est,
57	Epídice?
57a	Perdidit me.
57b	Quís?
57c	Ille qui arma pérdidit.
58	Nam quíd ita?
58a	Quia cottidie ipse ad me ab legione epistulas
59	mittebat—sed taceam optumum est,
60	plus scire satiust quam loqui servom hominem. ea sapientia est.
61	Néscio edepol quid tu timidus es, trepidas, Epidice, ita voltum tuom†
62	videór videre commeruisse hic me absente in te aliquid mali.
63	Potin út molestus ne sies?
63a	Abeo.
63b	Asta, abire hinc non sinam.
64	Quíd nunc me retinés?
64a	Amatne ístam quam emit de praeda?
64b	Rogas?
65	deperit.
65a	Detegetur corium de tergo meo. †
66	Plusque amat quam te umquam amavit.
66a	Iuppiter te perduit.
67	Mítte nunciam, nam ílle me vetuit domum
68	venire, ad Chaeribulum iussit huc in proxumum;
69	íbi manere iussit, eo venturust ipsus.
69a	Quid ita?
69b	Dicam:
70	quía patrem prius convenire se non volt neque conspicari,
71	quám id argentum, quod debetur pro illa, denumeraverit.
72	Eú edepol res turbulentas.
72a	Mitte me ut eam nunciam.
73	Haécine ubi scibit senex,
74	púppis pereunda est probe.
75	Quíd istuc ad me attinet,
76	quó tu intereas modo?
77	Quía perire solus nolo, te cupio perire mecum,
78	benevolens cum benevolente.
78a	Abi ín malam rem maxumam a me
79	cum ístac condicione.
79a	I sane, siquidem festinas magis.
80	Numquam hominem quemquam conveni, unde abierim lubentius.—
81	Illic hinc abiit. solus nunc es. quo in loco haec res sit vides,
82	Epidice: nisi quid tibi in tete auxili est, absumptus es.
83	tantae in te impendent ruinae: nisi suffulcis firmiter,
84	non potes subsistere, itaque in te inruont montes mali.
85	néque ego nunc quó modo
86	me éxpeditum ex impedito faciam, consilium placet.
87	égo miser pérpuli
88	meís dolis senem, ut censeret suam sese emere filiam:
89	ís suo fílio
90	fídicinam emit, quam ipse amat, quam ábiens mandavit mihi.
91	sí sibi nunc álteram
91a	áb legione adduxit animi causa, corium perdidi.
92	nam úbi senex sénserit
93	síbi data esse verba, virgis dorsum despoliet meum.
94	át enim tu praecave.
95	át enim—bat enim, nihil est istuc. plane hoc corruptumst caput.
96	néquam homo es, Epidice.
97	quí lubidost male loqui?
97a	quía tu tete deseris.
98	quíd faciam? mén rogas?
99	tu quidem antehac aliis solebas dare consilia mutua.
100	aliquid aliqua reperiundumst. sed ego cesso ire obviam
101	adulescenti, ut quid negoti sit sciam. atque ipse illic est.
102	tristis est. cum Chaeribulo incedit aequali suo.
103	huc concedam, orationem unde horum placide persequar.
104	Rem tibi sum elocutus omnem, Chaeribule, atque admodum
105	meorum maerorum atque amorum summam edictavi tibi.
106	Praeter aetatem et virtutem stultus es, Stratippocles.
107	idne pudet te, quia captivam genere prognatam bono
108	de praeda es mercatus? quis erit, vitio qui id vortat tibi?
109	Qui invident omnes inimicos mi illoc facto repperi;
110	at pudicitiae eius numquam nec vim nec vitium attuli.
111	Iam istoc probior es meo quidem animo, cúm in amore temperes.
112	Nihil agit qui diffidentem verbis solatur suis;
113	is est amicus, qui in re dubia re iuvat, ubi rest opus.
114	Quid tibi me vis facere?
114a	Argenti dare quadraginta minas,
115	quod danistae detur, unde ego illud sumpsi faenore.
116	Si hercle haberem 
116a	Nam quid te igitur retulit
117	beneficum esse oratione, si ad rem auxilium emortuom est?
118	Quin edepol egomet clamore differor, difflagitor.
119	Malim istius modi mihi amicos furno mersos quam foro.
120	sed operam Epidici nunc me emere pretio pretioso velim.
121	quem quidem égo hominem irrigatum plagis pistori dabo,
122	nisi hodie prius comparassit mihi quadraginta minas,
123	quam argenti fuero elocutus ei postremam syllabam.
124	Salva res est: bene promittit, spero servabit fidem.
125	sine meo sumptu paratae iam sunt scapulis symbolae.
126	aggrediar hominem. advenientem péregre erum suom Stratippoclem
127	impertit salute servos Epidicus.
127a	Vbi is est?
127b	Adest.
128	salvom huc advenisse—
128a	Tam tibi istuc credo quam mihi.
129	Benene usque valuisti?
129a	A morbo valui, ab animo aeger fui.
130	Quod ad me attinuit, ego curavi: quod mandavisti mihi
131	impetratum est, empta ancilla, quod tute ad me litteras
132	missiculabas.
132a	Perdidisti omnem operam.
132b	Nam qui perdidi?
133	Quia meo neque cara est cordi neque placet.
133a	Quid retulit
134	mihi tanto opere te mandare et mittere ad me epistulas?
135	Illam amabam olím, nunc iam alia cura impendet pectori.
136	Hercle miserum est ingratum esse hómini id quod facias bene.
137	ego quod bene feci male feci, quia amor mutavit locum.
138	Desipiebam mentis, cum illa scripta mittebam tibi.
139	Men piacularem oportet fieri ob stultitiam tuam,
140	ut meum tergum tuae stultitiae subdas succidaneum?
141	Quid istic? verba facimus. huic homini ópust quadraginta minis
142	celeriter calidis, danistae quas resolvat, et cito.
143	Dic modo unde auferre me vis. a quo trápezita peto?
144	Vnde libet. nam ni ante solem occasum elo 
145	meam domum ne inbitas: tu te in pistrinum 
146	Facile tu istuc sine periclo et cura, corde libero
147	fabulare; novi ego nostros: mihi dolet cum ego vapulo.
148	Quid tu nunc? patierin ut ego me interimam?
148a	Ne feceris.
149	ego istuc accedam periclum potius atque audaciam.
150	Nunc places, nunc ego te laudo.
150a	Patiar ego istuc quod lubet.
151	Quid illa fiet fidicina igitur?
151a	Aliqua res reperibitur,
152	aliqua ope exsólvar, extricabor aliqua.
152a	Plenus consili es.
153	novi ego te.
153a	Est Euboicus miles locuples, multo auro potens,
154	qui úbi tibi istam emptam esse scibit atque hanc adductam alteram,
155	continuo te orabit ultro ut illam tramittas sibi.
156	sed ubi illa est quam tu adduxisti tecum?
156a	Iam faxo hic erit.
157	Quid hic nunc agimus?
157a	Eamus intro huc ad te, ut hunc hodie diem
158	luculentum habeamus.—
158a	Ite intro, ego de re argentaria
159	iam senatum convocabo in corde consiliarium,
160	quoi potissimum indicatur bellum unde argentum auferam.
161	Epidice, vide quid agas, ita res subito haec obiectast tibi;
162	non enim núnc tibi dormitandi neque cunctandi copia est:
163	adeundumst. senem oppugnare certumst consilium mihi.
164	i ábi intro atque ádulescenti dic iam nostro erili filio,
165	ne hinc foras ámbulet neve usquam óbviam veniat seni.—
166	Plérique homines, quós cum nil refért pudet,
167	úbi pudendum est íbi eos deserit pudor,
168	quom úsus est ut pudeat.
169	ís adeo tu és. quid est quód pudendúm siet,
170	génere natám bono paúperem domum
170a	dúcere te uxorem?
171	praesértim eam, qua ex tibi cómmemores hanc quaé domist
172	fíliam prognatam.
173	Révereor filium.
173a	At pól ego te crédidi
174	úxorem, quam tu éxtulistí, pudore éxsequi,
175	cúius quotiéns sepulcrúm vides, sácruficas
176	ílico Orco hóstiis, néque adeo iniúria,
177	quiá licitumst eam tíbi vivendo vincere.
177a	Oh,
178	Hércules égo fui, dum ílla mecúm fuit;
179	neque séxta aerumna acérbior Herculí, quam illa mihi obiéctast.
180	Pulcra édepol dos pecuniast.
180a	Quae quidem pol non maritast.
181	St, tacéte, habete animúm bonum.
182	liquido éxeo foras auspício, aví sinistra;
183	acútum cultrum habeó, senis qui exénterem marsúppium.
184	sed eccum ípsum ante aedis conspicor Apoecide†
186	qualis volo vetulos duo.
187	iam ego mé convortam in hirúdinem atque eorum éxsugebo sánguinem,
188	senáti qui columén cluent.
188a	
189	{(&7Ap&.)} cóntinuo ut maritus fiat.
189a	Laudo consilium tuom.
191	nam égo illum audivi in amorem haerere apud néscio quam fidicinam,
192	íd ego excrucior.
192a	Di hercle omnis me ádiuvant augent amant:
193	ipsi hí quidem mihi dant viam, quo pacto ab se argentum auferam.
194	age núnciam orna te, Epidice, et palliolum in collum conice
195	itaque ádsimulato quasi per urbem totam hominem quaesiveris.
196	áge, si quid agis. di immortales, utinam conveniam domi
197	Periphanem, per omnem urbém quem sum defessus quaerere:
198	per medicinas, per tonstrinas, in gymnasio atque in foro,
199	per myropolia et lanienas circumque argentarias.
200	rogitando sum raucus factus, paene in cursu concidi.
201	Epidice.
201a	Epidicum quis est qui revocat?
201b	Ego sum, Periphanes.
202	Et ego Apoecides sum.
202a	Et ego quidem sum Epidicus. sed, ere, optuma
203	vos video opportunitate ambo advenire.
203a	Quid rei est?
204	Mane dum , sine respirem quaeso.
204a	Immo adquiesce.
204b	Animo malest.
205	Recipe anhelitum.
205a	Clementer, requiesce.
205b	Animum advortite.
206	a legione omnes remissi sunt domum Thebis.
206a	Quis hoc
207	dicit factum?
207a	Ego ita factum esse dico.
207b	Scin tu istuc?
207c	Scio.
208	Qui tu scis?
208a	Quia ego ire vidi milites plenis viis;
209	arma referunt et iumenta ducunt.
209a	Nimis factum bene.
210	Tum captivorum quid ducunt secum! pueros, virgines,
211	binos, ternos, alius quinque; fit concursus per vias,
212	filios suos quisque visunt.
212a	Hercle rem gestam bene.
213	Tum meretricum numerus tantus, quantum in urbe omni fuit,
214	obviam ornatae occurrebant suis quaeque amatoribus,
215	eos captabant. id adeo qui maxime animum advorterim?
216	pleraeque eae sub vestimentis secum habebant retia.
217	quom ad portam venio, átque ego illam ílli video praestolarier
218	et cum ea tibicinae ibant quattuor.
218a	Quicum, Epidice?
219	Cum illa quam tuos gnatus annos multos deamat, deperit,
220	ubi fidemque remque seque teque properat perdere;
221	ea praestolabatur illum apud pórtam.
221a	Viden veneficam?
222	Sed vestita, aurata, ornata ut lepide, ut concinne, ut nove.
223	Quid erat induta? an regillam induculam an mendiculam?
224	Inpluviatam, ut istaec faciunt vestimentis nomina.
225	Vtin inpluvium induta fuerit?
225a	Quid istuc tam mirabile est?
226	quasi non fundis exornatae multae incedant per vias.
227	at tributus quom imperatus est, negant pendi potis:
228	illis quibus tributus maior penditur, pendi potest.
229	quid istae, quae vesti quotannis nomina inveniunt nova?
230	tunicam rallam, tunicam spissam, linteolum caesicium,
231	indusiatam, patagiatam, caltulam aut crocotulam,
232	subparum aut subnimium, ricam, basilicum aut exoticum,
233	cumatile aut plumatile, carinum aut cerinum—gerrae maxumae.
234	cani quoque etiam ademptumst nomen.
234a	Qui?
234b	Vocant Laconicum.
235	haec vocabula auctiones subigunt ut faciant viros.
236	Quin tu ut occepisti loquere?
236a	Occepere aliae mulieres
237	duae post me sic fabulari inter sese—égo abscessi sciens
238	paulum ab illis, dissimulabam earum operam sermoni dare;
239	nec satis exaudibam, nec sermonis fallebar tamen,
240	quae loquerentur.
240a	Id lubidost scire.
240b	Ibi illarum altera
241	dixit illi quicum ipsa ibat—(
241a	Quid?
241b	Tace ergo, ut audias)
242	postquam illam sunt conspicatae, quam tuos gnatus deperit:
243	“quam facile et quam fortunate évenit illi, obsecro,
244	mulieri, quam liberare volt amator.” quisnam is est?
245	inquit altera illi. ibi illa nominat Stratippoclem
246	Periphanai filium.
246a	Perii hercle. quid ego ex te audio?
247	Hoc quod actum est. egomet postquam id illas audivi loqui,
248	coepi rursum vorsum ad illas pauxillatim accedere,
249	quasi retruderet hominum me vis invitum.
249a	Intellego.
250	Ibi illa interrogavit illam: qui scis? quis id dixit tibi?
251	“quin hodie adlatae tabellae sunt ad eam a Stratippocle,
252	eum argentum sumpsisse apud Thébas ab danista faenore,
253	id paratum et sese ob eam rem id ferre.”
253a	Certo ego occidi.
254	Haec sic aibat: sic audivisse ex eapse atque epistula.
255	Quid ego nunc faciam? consilium a te expetesso, Apoecides.
256	Reperiamus aliquid calidi conducibilis consili.
257	nam ille quidem aut iam hic aderit, credo hercle, aut iam adest.
257a	Si aequom siet
258	me plus sapere quam vos, dederim vobis consilium catum,
259	quod laudetis, ut ego opino, uterque,
259a	Ergo ubi id est, Epidice?
260	Atque ad eam rem conducibile.
260a	Quid istuc dubitas dicere?
261	Vos priores esse oportet, nos posterius dicere,
262	qui plus sapitis.
262a	Eia vero, age díc.
262b	At deridebitis.
263	Non edepol faciemus.
263a	Immo, si placebit, utitor,
264	consilium si non placebit, reperitote rectius.
265	mihi istic nec seritur nec metitur, nisi ea quae tu vis volo.
266	Gratiam habeo; fac participes nos tuae sapientiae.
267	Continuo arbitretur uxor tuo gnato atque ut fidicinam
268	illam quam is volt liberare, quae illum corrumpit tibi,
269	ulciscare atque ita curetur, usque ad mortem ut serviat.
270	Fieri oportet.
270a	Facere cupio quidvis, dum id fiat modo.
270b	Em,
271	nunc occasiost faciundi, prius quam in urbem advenerit,
272	sicut cras hic aderit, hodie non venit.
272a	Qui scis?
272b	Scio.
273	quia mihi alius dixit qui illinc venit, mane hic adfore.
274	Quin tu eloquere, quid faciemus?
274a	Sic faciundum censeo
275	quasi tu cupias liberare fidicinam animi gratia
276	quasique ames vehementer tu illam.
276a	Quam ad rem istuc refert?
276b	Rogas?
277	ut enim praestines argento, prius quam veniat filius,
278	atque ut eam te in libertatem dicas emere,
278a	Intellego.
279	Vbi erit empta, ut aliquo ex urbe amoveas; nisi quid est tua
280	secus sententia.
280a	Immo docte.
280b	Quid tua autem, Apoecides?
281	Quid ego iam nisi te commentum nimis astute intellego?
282	Iam simul igitur amota ei erit omnis consultatio
283	nuptiarum, ne gravetur quod velis.
283a	Vive sapis,
284	et placet.
284a	Tum tu igitur calide quidquid acturu's acturus es age.
285	Rem hercle loquere.
285a	Et repperi, haec te qui abscedat suspicio.
286	Sine me scire.
286a	Scibis, audi.
286b	Sapit hic pleno pectore.
287	Opus est homine qui illo argentum deferat pro fidicina;
288	nam te nolo neque opus factost.
288a	Quid iam?
288b	Ne te censeat
289	fili causa facere,
289a	Docte.
289b	Quo illum ab illa prohibeas:
290	ne qua ob eam suspicionem difficultas evenat.
291	Quém hominem inveniemus ad eam rem utilem?
291a	Hic erit optimus,
292	hic poterit cavere recte, iura qui et leges tenet.
293	Epidico habeas gratiam.
293a	Sed ego istuc faciam sedulo:
294	ego illum conveniam atque adducam hunc ad eum quoiast fidicina,
295	atque argentum ego cum hoc feram.
295a	Quanti émi potest minimo?
295b	Illane?
296	ad quadraginta fortasse eam posse emi minimo minis.
297	verum si plus dederis, referam, nihil in ea re captiost.
298	atque id non decem occupatum tibi erit argentum dies.
299	Quidum?
299a	Quia enim mulierem alius illam adulescens deperit,
300	auro opulentus, magnus miles Rhodius, raptor hostium,
301	gloriosus: is emet illam de te et dabit aurum lubens.
302	face modo, est lucrum hic tibi amplum.
302a	Deos quidem oro.
302b	Impetras.
303	Quin tu is intro atque huic argentum promis? ego visam ad forum.
304	Epidice, eo veni.
304a	Ne abitas prius quam ego ad te venero.
305	Vsque opperiar.—
305a	Sequere tu intro.—
305b	I, numera, nil ego te moror.
306	nullum esse opinor ego agrum in agro Attico
307	aeque feracem quám hic est noster Periphanes:
308	quin ex occluso atque obsignato armario
309	decutio argenti tantum quantum mihi lubet.
310	quod pol ego metuo si senex resciverit,
311	ne ulmos parasitos faciat, quae usque attondeant.
312	sed me una turbat res ratioque, Apoecidi
313	quam ostendam fidicinam aliquam conducticiam.
314	atque id quoque habeo: mane me iussit senex
315	conducere aliquam fidicinam sibi huc domum,
316	quae , dum rem dinam faceret, cantaret sibi;
317	ea conducetur atque ei praemonstrabitur
318	quo pacto fiat subdola adversus senem.
319	ibo intro, argentum accipiam ab damnoso sene.—
320	Expectando éxedor míser atque exénteror,
321	quó modo mi Épidici blánda dicta évenant.
322	nímis diu máceror: sítne quid nécne sit,
323	scíre cupió.
323a	Per illám tibi cópiam
324	copíam parare aliám licet: scivi équidem in principio ilico
325	nullám tibi esse ín illo copiam.
325a	Interii hércle ego.
326	Ábsurde facis qui ángas te animi; si hércle ego illum semel préndero,
327	númquam inridére nos íllum inultúm sinam servom hominem.
328	Quíd illum facere vís, qui, tibi quoi dívitiae domi máxumae sunt,
329	is númmum nullum habés neque sodáli tuo in te cópiast.
331	Si hercle hábeam, polliceár lubens, verum áliquid aliqua aliquó modo
332	alicúnde ab alíqui aliqua tíbi spes est fore méliorem fortúnam.
333	Vaé tibi, muricide homo.
333a	Qui tibi lubet mihi male loqui?
334	Quippe tú mi aliquíd aliquo modo alicunde ab aliquibus blatis
335	quod nusquamst neque ego id inmitto in aures meas
336	nec míhi plus adiuménti †ades, quam ille quí numquam etiam nátust.
337	Fecísti iam officium tuom, me meum nunc facere oportet.
338	per hanc cúram quieto tibi licet esse—hoc quidem iam periit:
339	ne quid tibi hinc in spem referas, oppido hoc pollinctum est;
340	crede modo mihi: sic ego ago, sic egerunt nostri.
341	pro di immortales, mihi hunc diem dedistis luculentum,
342	ut facilem atque impetrabilem! sed ego hinc migrare cesso,
343	ut importem in coloniam hunc meo auspicio commeatum?
344	mihi cesso, cum sto. sed quid hoc? ante aedis duo sodales,
345	erum et Chaéribulum, conspicor. quid hic ágitis? accipe hoc sis.
346	Quantum hic inest?
346a	Quantum sat est, et plus satis: superfit.
347	decem minis plus attuli quam tu danistae debes.
348	dum tibi ego placeam atque obsequar, meum térgum flocci facio.
349	Nam quid ita?
349a	Quia ego tuom patrem faciam parenticidam.
350	Quid istúc est verbi?
350a	Nil moror vetera et volgata verba;
351	peratum ductarent: ego follitum ductitabo.
352	nam leno omne argentum abstulit pro fidicina (ego resolvi,
353	manibus his denúmeravi) pater suam natam quam esse credit;
354	nunc iterum ut fallatur pater tibique auxilium apparetur
355	inveni: nam ita suasi seni atque hanc habui orationem
355a	
356	ut cum rediisses ne tibi eius copia esset.
356a	Euge.
356b	
357	{(&7Ep&.)} ea iam domist pro filia.
357a	Iam teneo.
357b	Nunc cautorem
358	dedit mihi ad hanc rem Apoecidem, is ápud forum manet me,
359	quasique amaret caveat.
359a	Haud male.
359b	Iam ípse cautor captust.
360	ipse in meo cóllo tuos pater cruminam collocavit;
361	is adornat, adveniens domi extemplo ut maritus fias.
362	Vno persuadebit modo, si illam, quae adducta est mecum,
363	mi adempsit Orcus.
363a	Nunc ego hanc astutiam institui.
364	deveniam ad lenonem domum egomet solus, eum ego docebo,
365	si quid ad eum adveniam, ut sibi essé datum argentum dicat
366	pro fidicina, argenti minas se habere quinquaginta
367	(quippe ego qui nudiustertius meis manibus denumeravi
368	pro illa tua amica, quam pater suam filiam esse retur):
369	ibi leno sceleratum caput suom imprudens alligabit,
370	quasi pro illa argentum acceperit, quae tecum adducta nunc est.
371	Vorsutior es quam rota figularis.
371a	Iam ego parabo
372	aliquam dolosam fidicinam, nummo conducta quae sit,
373	quae se emptam simulet, quae senes duo dócte ludificetur.
374	eam ducet simul Apoecides ad tuom patrem.
374a	Vt parate.
375	Eam pérmeditatam, meis dolis astutiisque onustam
376	mittam. sed nimis longum loquor, diu me éstis demorati.
377	haec scitis iam ut futura sint. abeo.—
377a	Bene ambulato.
378	Nimis dóctus ille est ad male faciendum.
378a	Me equidem certo
379	servavit consiliis suis.
379a	Abeamus intro hinc ad me.
380	Atque aliquantó lubentius quam abs te sum egressus intus;
381	virtute atque auspicio Epidici cum praeda in castra redeo.—
382	Non oris causa modo homines aequom fuit
383	sibi habere speculum, ubi os contemplarent suom,
384	sed qui perspicere possent cor sapientiae,
385	igitur perspicere ut possent cordis copiam
386	ubi id inspexissent, cogitarent postea,
387	vitam ut vixissent olim in adulescentia.
388	vel ego, qui dudum fili causa coeperam
389	ego med excruciare animi, quasi quid filius
390	meus déliquisset me erga aut quasi non plurima
391	male facta mea essent solida in adulescentia.
392	profecto deliramus interdum senes.
393	fuit conducibile hoc quidem mea sententia.
394	sed meus sodalis it cum praeda Apoecides.
395	venire salvom mercatorem gaudeo.
396	quid fit?
396a	Di deaeque te adiuvant.
396b	Omen placet.
397	Quin omini omnes suppetunt res prospere.
398	sed tu hanc iubé sis intro abduci.
398a	Heus, foras
399	exite huc aliquis. duce istam intro mulierem.
400	atque audin?
400a	Quid vis?
400b	Cave siris cum filia
401	mea cópulari hanc neque conspicere. iam tenes?
402	in aediculam istanc sorsum concludi volo.
403	divortunt mores virgini longe ac lupae.
404	Docte et sapienter dicis. † num nimis potest
405	pudicitiam quisquam suae servare filiae.
406	edepol ne ístam temperi gnato tuo
407	sumus praémercati.
407a	Quid iam?
407b	Quia dixit mihi
408	iam dudum se alius tuom vidisse hic filium:
409	hanc edepol rem apparabat.
409a	Planum hercle hoc quidem est.
410	Ne tú habes servom graphicum et quantivis preti,
411	non carust auro contra. ut ille fidicinam
412	fecit sese ut nesciret esse emptam tibi!
413	ita ridibundam atque hilaram huc adduxit simul.
414	Mirum hoc qui potuit fieri.
414a	Te pro filio
415	facturum dixit rem esse divinam domi,
416	quia Thebis salvos redierit.
416a	Rectam institit.
417	Immo ipsus illi dixit conductam esse eam,
418	quae hic administráret ad rem divinam tibi.
419	facturum hoc dixit rem esse divinam tibi domi
420	ego illic me autem sic assimulabam: quasi
421	stolidum, combardum me faciebam.
421a	Em istuc decet.
422	Res magna amici apud forum agitur, ei volo
423	ire advocatus.
423a	At quaeso, ubi erit otium,
424	revortere ad me extemplo.
424a	Continuo hic ero.—
425	Nihil homini amicost opportuno amicius:
426	sine tuo labore quod velis actumst tamen.
427	ego si allegavissem aliquem ad hoc negotium
428	minus hominem doctum minusque ad hanc rem callidum,
429	os sublitum esset, itaque me albis dentibus
430	meus dérideret filius meritissumo.
435	sed quis hic est quém ego huc advenientem conspicor,
436	suam qui undantem chlamydem quassando facit?
437	Cave praéterbitas ullas aedis, quin roges,
438	senex híc ubi habitat Periphanes Platenius.
439	incertus tuom cave ad me rettuleris pedem.
440	Adulescens, si istunc hominem, quem tu quaeritas,
441	tibi commonstrasso, ecquam abs te inibo gratiam?
442	Virtute belli armatus promerui, ut mihi
443	omnis mortalis agere deceat gratias.
444	Non repperisti, adulescens, tranquillum locum,
445	ubi tuas virtutes explices, ut postulas.
446	nam strenuiori deterior si praedicat
447	suas pugnas, de illius illae fiunt sordidae.
448	sed istúm quem quaeris Periphanem Platenium,
449	ego sum, si quid vis.
449a	Nempe quem in adulescentia
450	memorant apud réges armis, arte duellica
451	divitias magnas indeptum?
451a	Immo si audias
452	meas púgnas, fugias manibus dimissis domum.
453	Pol égo magis unum quaero, meas cui praedicem,
454	quam illum qui memoret suas mihi.
454a	Hic non est locus;
455	proin tu alium quaeras cui centones sarcias.
431	atque haec stultitiast me illi vitio vortere
432	egomet quod factitavi in adulescentia,
433	cum militabam: pugnis memorandis meis
434	eradicabam hominum auris, quando occeperam.
456	Animum advorte, ut quod ego ad te advenio intellegas.
457	meam amicam audivi te esse mercatum.
457a	Attatae,
458	nunc demum scio ego hunc qui sit: quem dudum Epidicus
459	mihi praedicavit militem. adulescens, itast
460	ut dicis, emi.
460a	Volo te verbis pauculis,
461	si tibi molestum non est.
461a	Non edepol scio,
462	molestum necne sit, nisi dicis quid velis.
463	Mi illam ut tramittas, argentum accipias: adest.
464	nam quid ego apud te vera parcam proloqui?
465	ego illám volo hodie facere libertam meam,
466	mihi concubina quae sit.
466a	Te absolvam brevi:
467	argenti quinquaginta mi illa empta est minis;
468	si sexaginta mihi denumerantur minae,
469	tuas póssidebit mulier faxo ferias;
470	atque ita profecto, ut eam ex hoc exoneres agro.
471	Estne empta mi istis legibus?
471a	Habeas licet.
472	Conciliavisti pulchre.
472a	Heus, fóras educite
473	quam introduxistis fidicinam. atque etiam fides,
474	ei quae accessere, tibi addam dono gratiis.
475	age accipe hanc sis.
475a	Quae te intemperiae tenent?
476	quas tu mihi tenebras trudis? quin tu fidicinam
477	produci íntus iubes.
477a	Haec ergo est fidicina.
478	hic alia nullast.
478a	Non mihi nugari potes.
479	quin tu huc producis fidicinam Acropolistidem?
480	Haec inquamst.
480a	Non haec inquamst. non novisse me
481	meam rere amicam posse?
481a	Hanc, inquam, filius
482	meus deperibat fidicinam.
482a	Haec non est ea.
483	Quid? non est?
483a	Non est.
483b	Vnde haec igitur gentiumst?
484	equidem hercle argentum pro hac dedi.
484a	Stulte datum
485	reor et peccatum largiter.
485a	Immo haec east.
486	nam servom misi, qui illum sectari solet
487	meum gnátum: is ipse hanc destinavit fidicinam.
488	Em istíc homo te articulatim concidit, senex,
489	tuos servos.
489a	Quid? concidit?
489b	Sic suspiciost,
490	nam pro fidicina haec cerva supposita est tibi.
491	senex, tibi os est sublitum plane et probe.
492	ego illám requiram iam ubi ubi est.—
492a	Bellator, vale.
493	euge, euge, Epidice, frugi es, pugnavisti, homo es,
494	qui me emunxisti mucidum, minimi preti.
495	mercatus te hodie est de lenone Apoecides?
496	Fando ego istunc hominem numquam audivi ante hunc diem,
497	neque me quidem emere quisquam ulla pecunia
498	potuit: plus iam sum libera quinquennium.
499	Quid tibi negotist meae domi igitur?
499a	Audies.
500	conducta veni, ut fidibus cantarem seni,
501	dum rem divinam faceret.
501a	Fateor me omnium
502	hominum esse Athenis Atticis minimi preti.
503	sed tu novistin fidicinam Acropolistidem?
504	Tam facile quam me.
504a	Vbi habitat?
504b	Postquam liberast
505	ubi habitet dicere admodum incerte scio.
506	Eho an libera illa est? quis eam liberaverit,
507	volo scíre, si scis.
507a	Id quod audivi audies.
508	Stratippoclem aiunt Periphanai filium
509	absentem curavisse ut fieret libera.
510	Perii hercle, si istaec vera sunt; planissume
511	meum exenteravit Epidicus marsuppium.
512	Haec sic audivi. numquid me vis ceterum?
513	Malo cruciatu ut pereas atque abeas cito.
514	Fides non reddis?
514a	Neque fides neque tibias.
515	propera igitur fugere hinc, si te di amant.
515a	Abiero.
516	flagitio cum maiore post reddes tamen.—
517	Quid nunc? qui in tantis positus sum sententiis, †
518	eamne egó sinam impune? immo etiam si alterum
519	tantum perdundumst, perdam potius quam sinam
520	me impune irrisum esse, habitum depeculatui
521	ei sic data esse verba praesenti palam!
522	atque mé minoris facio prae illo, qui omnium
523	legum atque iurum fictor, conditor cluet;
524	is etiam sese sapere memorat: malleum
525	sapientiorem vidi excusso manubrio.
526	Sí quid est homini míseriarum quód miserescat, míser ex animost.
527	íd ego expérior, cui múlta in unúm locum
528	cónfluont, quaé meum péctus pulsánt simul:
529	multiplex aerumna me exercitam habet,
530	paupértas, pavór territát mentem ánimi,
531	neque úbi meas spes cóllocem habeo úsquam munitúm locum.
532	ita gnáta mea hostiumst potita, neque ea nunc ubi sit scio.
533	Quis illaec est mulier, timido pectore peregre adveniens
534	quae ipsa se miseratur?
534a	In his dictust locis habitare mihi
535	Periphanes.
535a	Me nominat haec; credo ego illi hospitio usus venit.
536	Pervelim mercedem dare, qui monstret eum mihi hominem aut ubi habitet.
537	Noscito ego hanc, nam videor nescio ubi mi vidisse prius.
538	éstne ea an nón east quam animus retur meus?
539	Di boni, visitavi antidhac?
540	Certo eást quam in Épidauro paupérculam memini cómprimere.
541	Plane hícine est, qui mihi in Épidauro primús pudicitiam pépulit.
542	Quaé meo compréssu peperit fíliam quam dómi nunc habeo.
543	quíd si adeam—
543a	Hau scio án congrediar—
543b	Si haéc east.
543c	Si is ést homo, sicut
544	ánni multi dúbia dant.
545	Lónga dies meum incértat animum. sín east quam incerte aútumo,
545a	hánc congrediar ástu.
546	Múliebris adhibenda míhi malitia nunc est.
547	Cómpellabo.
547a	Orátionis áciem contra cónferam.
548	Salva sis.
548a	Salutem accipio mi et meis.
548b	Quid ceterum?
549	Salvos sis: quod credidisti reddo.
549a	Haud accuso fidem.
550	novin ego te?
550a	Si ego te novi, animum inducam, ut tu noveris.
551	Vbi te visitavi?
551a	Inique iniuriu's iniurius es .
551b	Quid iam?
551c	Quia
552	tuae memoriae interpretari me aequom censes.
552a	Commode
553	fabulata es.
553a	Mira memoras. 
553b	Te memini —
553c	Em istuc rectius.
554	Meministin—
554a	Memini id quod memini.
554b	At in Epidauro—
554c	Ah, guttula
555	pectus ardens mi aspersisti.
555a	Virgini pauperculae,
556	tuaeque matri me levare paupertatem?
556a	Tun is es,
557	qui per voluptatem tuam in me aerumnam obsevisti gravem?
558	Ego sum. salve.
558a	Salva sum, quia te esse salvom sentio.
559	Cedo manum.
559a	Accipe. aerumnosam et miseriarum compotem
560	mulierem retines.
560a	Quid est quod voltus turbatust tuos?
561	Filiam quam ex te suscepi—
561a	Quid eam?
561b	Eductam perdidi.
562	hostium est potita.
562a	Habe animum lenem et tranquillum. tace.
563	domi meae eccam salvam et sanam. nam postquam audivi ilico
564	ex meo servo, illam esse captam, continuo argentum dedi,
565	ut emeretur. ille eam rem ádeo sobrie et frugaliter
566	accuravit, ut ut ad alias res est impense inprobus.
567	Fac videam, si mea, si salva mihi sit .
567a	Eho, istinc, Canthara,
568	iube Telestidem huc prodire filiam ante aedis meam,
569	ut suam videat matrem.
569a	Remigrat animus nunc demum mihi.
570	Quid est, pater, quod me excivisti ante aedis?
570a	Vt matrem tuam
571	videas, adeas, advenienti des salutem atque osculum.
572	Quam meam matrem?
572a	Quae exanimata exsequitur aspectum tuom.
573	Quis istaec est quam tu osculum mihi ferre iubes?
573a	Tua filia.
574	Haecine?
574a	Haec.
574b	Egone osculum huic dem?
574c	Quor non, quae ex te nata sit?
575	Tú homo insanis.
575a	Egone?
575b	Tune.
575c	Quor?
575d	Quia ego hanc quae siet
576	neque scio neque novi, neque ego hanc oculis vidi ante hunc diem.
577	Scio quid erres: quia vestitum atque ornatum immutabilem
578	habet haec, 
579	 aliter catuli longe olent, aliter suis.
580	ne ego eam novisse 
580a	Pro deum atque hominum fidem,
581	quid? ego lenocinium facio, quí habeam alienos domi
582	atque argentum egurgitem domo prosus? quid tu, quae patrem
583	tuom vocas me atque osculare, quid stas stupida? quid taces?
584	Quid loquar vis?
584a	Haec negat se tuam esse matrem.
584b	Ne fuat,
585	si non volt: equidem hac invita támen ero matris filia;
586	non med istanc cogere aequom est meam esse matrem, si nevolt.
587	Cur me igitur patrem vocabas?
587a	Tua istaec culpast, non mea.
588	non patrem ego te nominem, ubi tu tuam me appellas filiam?
589	hanc quoque etiam, si me appellet filiam, matrem vocem.
590	negat haec filiám me suam ésse: non ergo haec mater mea est.
591	postremo haec mea culpa non est: quae didici dixi omnia;
592	Epidicus mihi fuit magister.
592a	Perii, plaustrum perculi.
593	Numquid ego ibi, pater, peccavi?
593a	Si hercle te umquam audivero
594	me patrem vocare, vitam tuam ego interimam.
594a	Non voco.
595	ubi voles pater esse, ibi esto; ubi noles, ne fueris pater.
596	Quid, si ob eam rem hanc emisti, quia tuam gnatam es ratus,
597	quibus de signis agnoscebas?
597a	Nullis.
597b	Qua re filiam
598	credidisti nostram?
598a	Servos Epidicus dixit mihi.
599	Quid si servo aliter visumst, non poteras novisse, obsecro? †
600	Quid ego, qui illam ut primum vidi, numquam vidi postea?
601	Perii misera.
601a	Ne fle, mulier. intro abi, habe animum bonum;
602	ego illam reperiam.
602a	Hinc Athenis civis eam émit Atticus:
603	adulescentem equidem dicebant emisse.
603a	Inveniam, tace.
604	abi modo intro atque hanc asserva Circam Solis filiam.
605	ego relictis rebus Epidicum operam quaerendo dabo:
606	si invenio, exitiabilem égo illi faciam hunc ut fiat diem.—
607	Male morigerus mi est danista, qui a me argentum non petit
608	neque illam adducit quae empta ex praedast. séd eccum incedit Epidicus.
609	quid illuc est quod illí caperrat frons severitudine?
610	Si undecim deos praeter sese secum adducat Iuppiter,
611	ita non omnes ex cruciatu poterunt eximere Epidicum.
612	Periphanem emere lora vidi, ibi aderat una Apoecides;
613	nunc homines me quaeritare credo. senserunt, sciunt
614	sibi data esse verba.
614a	Quíd agis, mea commoditas?
614b	Quod miser.
615	Quid est tibi?
615a	Quin tu mi adornas ad fugam viaticum,
616	prius quam pereo? nam per urbem duo defloccati senes
617	quaeritant me, in manibus gestant copulas secum simul.
618	Habe bonum animum.
618a	Quippe ego quoi libertas in mundo sitast.
619	Ego te servabo.
619a	Edepol me illi melius, si nacti fuant.
620	sed quis haec ést muliercula et ille gravastellus qui venit?
621	Hic est danista, haec illa est autem, quam emi de praeda.
621a	Haecinest?
622	Haec est. estne ita ut tibi dixi? aspecta et contempla, Epidice:
623	usque ab unguiculo ad capillum summumst festivissuma.
624	estne consímilis quasi cum signum pictum pulchre aspexeris?
625	Ex tuis verbis meum futurum corium pulchrum praedicas,
626	quém Apella atque Zeuxis duo pingent pigmentis ulmeis.
627	Di immortales, sicin iussi ad me ires? pedibus † pulmunes
628	qui perhíbetur prius venisset quam tu advenisti mihi.
629	Haec edepol remorata med est.
629a	Siquidem istius gratia
630	id remoratu's remoratus es quod ista voluit, nimium advenisti cito.
631	Age age, absolve me atque argentum numera, ne comites morer.
632	Pernumeratumst.
632a	Tene cruminam: huc inde.
632b	Sapienter venis.
633	opperire, dum effero ad te argentum.
633a	Matura.
633b	Domist.—
634	Satin ego oculis utilitatem optineo sincere an parum?
635	videon ego Telestidem te, Periphanai filiam,
636	ex Philippa matre natam Thebis, Epidauri satam?
637	Quis tu homo es, qui meum parentum nomen memoras et meum?
638	Non me nosti?
638a	Quod quidem nunc veniat in mentem mihi.
639	Non meministi me auream ad te afferre natali die
640	lunulam atque anellum aureolum ín digitum?
640a	Memini, mi homo.
641	tune is es?
641a	Ego sum, ét istic frater, qui te mercatust, tuos.
642	 ália matre, uno patre.
643	Quid pater meus? vivit?
643a	Animo liquido et tranquillo es, tace.
644	Di me ex perdita servatam cupiunt, si vera autumas.
645	Non habeo ullam occasionem, ut apud te falsa fabuler.
646	Accipe argentum hoc, danista. hic sunt quadraginta minae.
647	siquid erit dubium, immutabo.
647a	Bene fecisti, bene vale.—
648	Nunc enim tú mea es.
648a	Soror quidem edepol, ut tu aeque scias.
649	salve, frater.
649a	Sanan haec est?
649b	Sana, si appellat suom.
650	Quid? ego modo amator sum huic frater factus, dum intro eo atque exeo?
651	Quod boni est id tacitus taceas tute tecum et gaudeas.
652	Perdidisti et repperisti me, soror.
652a	Stultu's stultus es , tace.
653	tibi quidem quod ames domi praéstost, fidicina, opera mea;
654	et sororem in libertatem idem opera concilio mea.
655	Epidice, fateor—
655a	Abi intro ac iúbe huic aquam calefieri;
656	cetera haec posterius faxo scibis, ubi erit otium.
657	Sequere hac me, soror.
657a	Ego ad vos Thesprionem iussero
658	huc transire. sed memento, si quid saevibunt senes,
659	suppetias mihi cum sorore ferre.
659a	Facile istuc erit.—
660	Thesprio, exi istac per hortum, adfer domum auxilium mihi,
661	magnast res. minoris multo facio quam dudum senes.
662	remeabo intro, ut accurentur advenientes hospites.
663	eádem haec intus edocebo quae ego scio Stratippoclem.
664	non fugio, domi adesse certumst; neque ille haud obiciet mihi
665	pedibus sese provocatum. abeo intro, nimis longum loquor.—
666	Satine illic homo ludibrio nos vetulos decrepitos duos
667	habet?
667a	Immo edepol tu quidem míserum med habes miseris modis.
668	Tace sis, modo sine me hóminem apisci.
668a	Dico ego tibi iam, ut scias:
669	alium tibi te comitem meliust quaerere; ita, dum te sequor,
670	lassitudine invaserunt misero in genua flemina.
671	Quot illic homo hodie me exemplis ludificatust atque te,
672	ut illic autem exenteravit mihi opes argentarias!
673	Apage illum a me, nam ille quidem Volcani iratist filius:
674	quaqua tangit, omne amburit, si astes, aestu calefacit.
675	Duodecim deis plus quam in caelo deorumst immortalium
676	mihi nunc auxilio adiutores sunt et mecum militant.
677	quidquid ego malefeci, auxilia mi et suppetiae sunt domi,
678	apolactizo inimicos omnis.
678a	Vbi illum quaeram gentium?
679	Dum sine me quaeras, quaeras mea causa vel medio in mari.
680	Quid me quaeris? quid laboras? quid hunc sollicitas? ecce me.
681	num te fugi, num ab domo apsum, num oculis concessi tuis?
682	
683	nec tibi supplico. vincire vis? em, ostendo manus;
684	tú habes lora, ego te emere vidi: quid nunc cessas? colliga.
685	Ilicet, vadimonium ultro mi hic facit.
685a	Quin colligas?
686	Edepol mancipium scelestum.
686a	Te profecto, Apoecides,
687	nil moror mihi deprecari.
687a	Facile exoras, Epidice.
688	Ecquid agis?
688a	Tuon arbitratu?
688b	Meo hercle vero atque hau tuo
689	colligandae haec sunt tibi hodie.
689a	At non lubet, non colligo.
690	Tragulam in te inicere adornat, nescio quam fabricam facit.
691	Tibi moram facis, cum égo solutus asto. age, inquam, colliga.
692	At mihi magis lubet solutum te rogitare.
692a	At nil scies.
693	Quid ago?
693a	Quid agas? mos geratur.
693b	Frugi es tú homo, Apoecides.
694	Cedo manus igitur.
694a	Morantur nihil. atque arte colliga.
695	Nihil moror.
695a	Obnoxiose.
695b	Facto opere arbitramino.
696	Bene hoc habet. age nunciam ex me exquire, rogita quod lubet.
697	Qua fiducia ausu's ausus es primum, quae emptast nudiustertius,
698	filiam meam dicere esse?
698a	Libuit: ea fiducia.
699	Ain tu? libuit?
699a	Aio. vel da pignus, ni ea sit filia.
700	Quam negat novisse mater?
700a	Ni ergo matris filia est,
701	in meum nummum, in tuom talentum pignus da.
701a	Enim istaec captiost.
702	sed quis east mulier?
702a	Tui gnati amica, ut omnem rem scias.
703	Dedin tibi minas triginta ob filiam?
703a	Fateor datas
704	et eo argento illam me emisse amicam fili fidicinam
705	pro tua filia: is te eam ob rem tetigi triginta minis.
706	Quo modo mé ludos fecisti de illa conducticia
707	fidicina?
707a	Factum hercle vero, et recte factum iudico.
708	Quid postremo argento factum est quod dedi?
708a	Dicam tibi:
709	neque malo homini neque maligno tuo dedi Stratippocli.
710	Quor dare ausu's ausus es ?
710a	Quia mi libitum est.
710b	Quae haec, malum, impudentiast?
711	Etiam inclamitor quasi servos?
711a	Cum tu es liber, gaudeo.
712	Merui ut fierem.
712a	Tu meruisti?
712b	Vise intro: ego faxo scies
713	hoc ita esse.
713a	Quid est negoti?
713b	Iam ipsa res dicet tibi.
714	abi modo intro.
714a	Ei, non illuc temerest.
714b	Adserva istum, Apoecides.—
715	Quid illuc, Epidice, est negoti?
715a	Maxima hercle iniuria
716	vinctus asto, cuius haec hodie ópera inventast filia.
717	Ain tu te illius invenisse filiam?
717a	Inveni, et domi est.
718	sed ut acerbum est, pro bene factis cum mali messim metas.
719	Quamne hodie per urbem uterque sumus defessi quaerere?
720	Ego sum defessus reperire, vos defessi quaerere.
721	Quid isti oratis opere tanto? mi orandum esse intellego,
722	ut liceat merito huius facere. cedo tu ut exsolvam manus.
723	Ne attigas.
723a	Ostende vero.
723b	Nolo.
723c	Non aequom facis.
724	Numquam hercle hodie, nisi supplicium mihi das, me solvi sinam.
725	Optumum atque aequissumum oras. soccos, tunicam, pallium
726	tibi dabo.
726a	Quid deinde porro?
726b	Libertatem.
726c	At postea?
727	novo liberto opus est quod pappet.
727a	Dabitur, praebebo cibum.
728	Numquam hercle hodie, nisi me orassis, solves.
728a	Oro te, Epidice,
729	mihi ut ignoscas, siquid imprúdens culpa peccavi mea.
730	at ob eam rem liber esto.
730a	Invitus do hanc veniam tibi,
731	nisi necessitate cogar. solve sane, si lubet.
732	Hic is homo est qui libertatem malitia invenit sua.
733	plaudite et valete. lumbos porgite atque exsurgite.
