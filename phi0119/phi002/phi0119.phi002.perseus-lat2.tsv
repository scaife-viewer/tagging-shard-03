1	Hoc agite sultis, spectatores, nunciam,
2	quae quidem mihi atque vobis res vertat bene
3	gregique huíc et dominis atque conductoribus.
4	face nunciam tu, praeco, omnem auritum poplum.
5	age nunc reside, cave modo ne gratiis.
6	nunc quid processerim huc et quid mihi voluerim
7	dicam: ut sciretis nomen huius fabulae;
8	nam quod ad argumentum attinet, sane brevest.
9	nunc quod me dixi velle vobis dicere,
10	dicam: húic nomen graece Onagost fabulae;
11	Demophilus scripsit, Maccus vortit barbare;
12	Asinariam volt esse, si per vos licet.
13	inest lepos ludusque in hac comoedia,
14	ridicula res est. date benigne operam mihi,
15	ut vos, ut alias, pariter nunc Mars adiuvet.
16	Sicut tuom vis unicum gnatum tuae
17	superesse vitae sospitem et superstitem,
18	ita ted obtestor per senectutem tuam
19	perque illam, quam tu metuis, uxorem tuam,
20	si quid med erga hodie falsum dixeris,
21	ut tibi superstes uxor aetatem siet
22	atque illa viva vivos ut pestem oppetas.
23	Per Dium Fidium quaeris: iurato mihi
24	video necesse esse eloqui quidquid roges.
25	ita me obstinate adgressu's adgressu s e s , ut non audeam
26	profecto, percontanti quin promam omnia.
27	proinde actutum istuc quid sit quod scire expetis
28	eloquere: ut ipse scibo, te faciam ut scias.
29	Dic obsecro hercle serio quod te rogem,
30	cave míhi mendaci quicquam.
30a	Quin tu ergo rogas?
31	Num me illuc ducis, ubi lapis lapidem terit?
32	Quid istúc est? aut ubi istúc est terrarum loci?
33	Vbi flent nequam homines, qui polentam pinsitant.
34	apud fústitudinas, ferricrepinas insulas,
35	ubi vivos homines mortui incursant boves.
36	Modo pol percepi, Libane, quid istuc sit loci:
37	ubi fit polenta, te fortasse dicere.
37a	Ah,
38	neque hercle ego istuc dico nec dictum volo,
39	teque obsecro hercle ut quae locutu's locutu s e s despuas.
40	Fiat, geratur mos tibi.
40a	Age, age usque excrea.
41	Etiamne?
41a	Age quaeso hercle usque ex penitis faucibus.
42	etiam amplius.
42a	Nam quo usque?
42b	Vsque ad mortem volo.
43	Cave sís malam rem.
43a	Vxoris dico, non tuam.
44	Dono te ob istuc dictum, ut expers sis metu.
46	Di tibi dent quaecumque optes.
46a	Redde operam mihi.
47	cur hoc ego ex te quaeram? aut cur miniter tibi
48	propterea quod me non scientem feceris?
49	aut cur postremo filio suscenseam,
50	patres ut faciunt ceteri?
50a	Quid istúc novi est?
51	demiror quid sit et quo evadat sum in metu.
52	Equidem scio iam, filius quod amet meus
53	istanc meretricem e proxumo Philaenium.
54	estne hoc ut dico, Libane?
54a	Rectam instas viam.
55	ea res est. sed eum morbus invasit gravis.
56	Quid morbi est?
56a	Quia non suppetunt dictis data.
57	Tune es adiutor nunc amanti filio?
58	Sum vero, et alter noster est Leonida.
59	Bene hercle facitis ét a me initis gratiam.
60	verum meam uxorem, Libane, nescis qualis sit?
61	Tu primus sentis, nos tamen in pretio sumus.
62	Fateór eam esse importunam atque incommodam.
63	Posterius istuc dicis quam credo tibi.
64	Omnes parentes, Libane, liberis suis,
65	qui mi auscultabunt, facient obsequellam†
66	quippe quí mage amico utantur gnato et benevolo.
67	atque ego me id facere studeo, volo amari a meis;
68	volo mé patris mei similem, qui causa mea
69	nauclerico ipse ornatu per fallaciam
70	quam amabam abduxit ab lenone mulierem;
71	neque puduit eum id aetatis sycophantias
72	struere et beneficiis me emere gnatum suom sibi.
73	eos mé decretumst persequi mores patris.
74	nam me hodie oravit Argyrippus filius,
75	uti sibi amanti facerem argenti copiam;
76	et íd ego percupio obsequi gnato meo.
77	volo amori obsecutum illius, volo amet me patrem.
78	quamquam illum mater arte contenteque habet,
79	patres ut consueverunt: ego mitto omnia haec.
80	praesertim quom is me dignum quoi concrederet
81	habuit, me habere honorem eius ingenio decet;
82	quom me adiit, ut pudentem gnatum aequomst patrem,
83	cupio esse amicae quod det argentum suae.
84	Cupis id quod cupere te nequiquam intellego.
85	dotalem servom Sauream uxor tua
86	adduxit, cui plus in manu sit quam tibi.
87	Argentum accepi, dote imperium vendidi.
88	nunc verba in pauca conferam quid te velim.
89	viginti iam usust filio argenti minis:
90	face id ut paratum iam sit.
90a	Vnde gentium?
91	Me defraudato.
91a	Maxumas nugas agis:
92	nudo detrahere vestimenta me iubes.
93	defraudem te ego? age sís, tu sine pennis vola.
94	tene ego defraudem, cui ipsi nihil est in manu,
95	nisi quid tu porro uxorem defraudaveris?
96	Qua me, qua uxorem, qua tu servom Sauream
97	potes, circumduce, aufer; promitto tibi
98	non offuturum, si id hodie effeceris.
99	Iubeas una opera me piscari in aere,
100	venari autem rete iaculo in medio mari.†
101	Tibi optionem sumito Leonidam,
102	fabricare quidvis, quidvis comminiscere:
103	perficito, argentum hodie ut habeat filius,
104	amicae quod det.
104a	Quid ais tu, Demaenete?
105	Quid vis?
105a	Si forte in insidias devenero,
106	tun redimes me, si me hostes interceperint?
107	Redimam.
107a	Tum tu igitur aliud cura quid lubet.
108	ego eo ad forum, nisi quid vis.
108a	Ei, bene ambula.
109	atque audin etiam?
109a	Ecce.
109b	Si quid te volam,
110	ubi eris?
110a	Vbicumque libitum erit animo meo.
111	profecto nemo est quem iam dehinc metuam mihi
112	ne quid nocere possit, cum tu mihi tua
113	oratione omnem animum ostendisti tuom.
114	quin te quoque ipsum facio haud magni, si hoc patro.
115	pergam quo occepi atque ibi consilia exordiar.
116	Audin tu? apud Archibulum ego ero argentarium.
117	Nempe in foro?
117a	Ibi, si quid opus fuerit.
117b	Meminero.—
118	Non esse servos peior hoc quisquam potest
119	nec magis versutus nec quo ab caveas aegrius.
120	eidem homini, si quid recte curatum velis,
121	mandes: moriri sese misere mavolet,
122	quam non perfectum reddat quod promiserit.
123	nam ego illud argentum tam paratum filio
124	scio esse quam me hunc scipionem contui.
125	sed quid ego cesso ire ad forum, quo inceperam?
126	 atque ibi manebo apud argentarium.—
127	Sícine hoc fít? foras aédibus me éici?
128	promerenti optume hocin preti redditur?
129	bene merenti mala es, male merenti bona es;
130	at malo cum tuo, nam iam ex hoc loco
131	íbo ego ad trés viros vóstraque ibi nómina
132	faxo erunt, capitis te perdam ego et filiam,
133	pérlecebrae, pérmities, ádulescentum exitium.
134	nám mare haud ést mare, vós mare acérrumum;
135	nam in mari repperi, hic elavi bonis.
136	ingrata atque inrita esse omnia intellego
137	quae dedi et quod bene feci, at posthac tibi
138	mále quod potero fácere faciam, méritoque id faciám tuo.
139	ego pol te redigam eodem unde orta es, ad egestatis terminos,
140	ego edepol te faciam ut quae sis nunc et quae fueris scias.
141	quae prius quam ístam adii atque amans ego animum méum isti dedi,
142	sordido vitam oblectabas pane in pannis inopia,
143	atque ea si érant, magnás habebas omnibus dis gratias;
144	eadem nunc, cum est melius, me, cuius opera est, ignoras mala.
145	reddam ego te ex fera fame mansuetem, me specta modo.
146	nam isti quid suscenseam ipsi? nihil est, nihil quicquam meret;
147	tuo facit iussu, tuo imperio paret: mater tu, eadem era es.
148	té ego ulciscar, té ego ut digna es perdam atque ut de me meres.
149	at scelesta viden ut ne id quidem, me dignum esse existumat
150	quém adeat, quem conloquatur quoique irato supplicet?
151	atque eccam inlecebra exit tandem; opinor hic ante ostium
152	meo modo loquar quaé volam, quoniam intus non licitum est mihi.
153	Vnum quodque istorum verbum nummis Philippis aureis
154	non potest auferre hinc a me si quis emptor venerit;
155	nec recte quae tu in nos dicis, aurum atque argentum merumst:
156	fixus hic apud nós est animus tuos clavo Cupidinis.
157	remigio veloque quantum poteris festina et fuge:
158	quam magis té in altum capessis, tam aestus te in portum refert.
159	Ego pol istum portitorem privabo portorio;
160	ego te dehinc ut merita es de me et mea re tractare exsequar,
161	quom tu med ut meritus sum non tractas atque eicis domo.
162	Magis istuc percipimus lingua dici, quam factis fore.
163	Solus solitudine ego ted atque ab egestate abstuli;
164	solus si ductem, referre gratiam numquam potes.
165	Solus ductato, si semper solus quae poscam dabis;
166	semper tibi promissum habeto hac lege, dum superes datis.
167	Qui modus dandi? nam numquam tu quidem expleri potes;
168	modo quom accepisti, haud multo post aliquid quod poscas paras.
169	Quid modist ductando, amando? numquamne expleri potes?
170	modo remisisti, continuo iam ut remittam ad te rogas.
171	Dedi equidem quod mecum egisti.
171a	Et tibi ego misi mulierem:
172	par pari datum hostimentumst, opera pro pecunia.
173	Male agis mecum.
173a	Quid me accusas, si facio officium meum?
174	nam neque fictum usquamst neque pictum neque scriptum in poematis
175	ubi lena bene agat cum quiquam amante, quae frugi esse volt.
176	Mihi quidem te parcere aequomst tandem, ut tibi durem diu.
177	Non tu scis? quae amanti parcet, eadem sibi parcet parum.
178	quasi piscis, itidemst amator lenae: nequam est, nisi recens;
179	is habet sucum, is suavitatem, eum quo vis pacto condias,
180	vel patinarium vel assum, verses quo pacto lubet:
181	is dare volt, is se aliquid posci, nam ibi de pleno promitur;
182	neque ille scit quid det, quid damni faciat: illi rei studet.
183	volt placere sese amicae, volt mihi, volt pedisequae,
184	volt famulis, volt etiam ancillis; et quoque catulo meo
185	subblanditur novos amator, se ut quom videat gaudeat.
186	vera dico: ad suom quemque hominem quaestum esse aequomst callidum.
187	Perdidici istaec esse vera damno cum magno meo.
188	Si ecastor nunc habeas quod des, alia verba praehibeas;
189	nunc quia nihil habes, maledictis te eam ductare postulas.
190	Non meum est.
190a	Nec meum quidem edepol, ad te ut mittam gratiis.
191	verum aetatis atque honoris gratia hoc fiet tui,
192	quia nobis lucro fuisti potius quam decori tibi:
193	si mihi dantur duo talenta argenti numerata in manum,
194	hanc tibi noctem honoris causa gratiis dono dabo.
195	Quid si non est?
195a	Tibi non esse credam, illa alio ibit tamen.
196	Vbi illaec quae dedi ante?
196a	Abusa. nam si ea durarent mihi,
197	mulier mitteretur ad te, numquam quicquam poscerem.
198	diem aquam solem lunam noctem, haec argento non emo:
199	ceterum quae volumus uti Graeca mercamur fide.
200	quom a pistore panem petimus, vinum ex oenopolio,
201	si aes habent, dant mercem: eadem nos discipulina utimur.
202	semper oculatae manus sunt nostrae, credunt quod vident.
203	vetus est: nihili coactiost — scis cuius. non dico amplius.
204	Aliam nunc mi orationem despoliato praedicas,
205	longe aliam, inquam, praebes nunc atque olim, quom dabam,
206	aliam atque olim, quom inliciebas me ad te blande ac benedice.
207	tum mi aedes quoque arridebant, cum ad te veniebam, tuae;
208	me unice unum ex omnibus te atque illam amare aibas mihi;
209	ubi quid dederam, quasi columbae pulli in ore ambae meo
210	usque eratis, meo de studio studia erant vostra omnia,
211	usque adhaerebatis: quod ego iusseram, quod volueram
212	faciebatis, quod nolebam ac votueram, de industria
213	fugiebatis, neque conari id facere audebatis prius.
214	nunc neque quid velim neque nolim facitis magni, pessumae.
215	Non tu scis? hic noster quaestus aucupi simillimust.
216	auceps quando concinnavit aream, offundit cibum;
217	aves adsuescunt: nécesse est facere sumptum qui quaerit lucrum;
218	saepe edunt: semel si sunt captae, rem solvont aucupi.
219	itidem hic apud nos: aedes nobis area est, auceps sum ego,
221	esca est meretrix, lectus inlex est, amatores aves;
222	bene salutando consuescunt, compellando blanditer,
223	osculando, oratione vinnula, venustula.
224	si papillam pertractavit, haud est ab re aúcupis;
225	savium si sumpsit, sumere eum licet sine retibus.
226	haecine te esse oblitum, in ludo qui fuisti tam diu?
227	Tua ista culpa est, quae discipulum semidoctum abs te amoves.
228	Remeato audacter, mercedem sí eris nactus: nunc abi.
229	Mane, mane, audi. dic, quid me aequom censes pro illa tibi dare,
230	annum hunc ne cum quiquam alio sit?
230a	Tene? viginti minas;
231	atque ea lege: si alius ad me prius attulerit, tu vale.
232	At ego est etiam prius quam abis quod volo loqui.
232a	Dic quod lubet.
233	Non omnino iam perii, est relicuom quo peream magis.
234	habeo unde istuc tibi quod poscis dem; sed in leges meas
235	dabo, uti scire possis, perpetuom annum hunc mihi uti serviat
236	nec quemquam interea alium admittat prorsus quam me ad se virum.
237	Quin, si tu voles, domi sérvi qui sunt castrabo viros.
238	postremo ut voles nos esse, syngraphum facito adferas;
239	ut voles, ut tibi lubebit, nobis legem imponito:
240	modo tecum una argentum adferto, facile patiar cetera.
241	portitorum símillumae sunt ianuae lenoniae:
242	si adfers, tum patent, si non est quod des, aedes non patent.—
243	Interii, si non invenio ego illas viginti minas,
244	et profecto, nisi illud perdo argentum, pereundum est mihi.
245	nunc pergam ad forum atque experiar opibus, omni copia,
246	supplicabo, exobsecrabo ut quemque amicum videro,
247	dignos indignos adire atque experiri certumst mihi,†
248	nam si mutuas non potero, certumst sumam faenore.—
249	Hercle vero, Libane, nunc te meliust expergiscier
250	atque argento comparando fingere fallaciam.
251	iam diu est factúm quom discesti ab ero atque abiisti ad forum,
252	igitur inveniundo argento ut fingeres fallaciam.
253	ibi tu ad hoc diei tempus dormitasti in otio.
254	quin tu abs te socordiam omnem reice et segnitiem amove
255	atque ad ingenium vetus versutum te recipis tuom.
256	serva erum, cave tú idem faxis alii quod servi solent,
257	quí ad eri fraudationem callidum ingenium gerunt.
258	unde sumam? quem intervortam? quo hanc celocem conferam?
259	impetritum, inauguratumst: quovis admittunt aves,
260	picus et cornix ab laeva, corvos parra ab dextera
261	consuadent; certum herclest vostram consequi sententiam.
262	sed quid hoc, quod picus ulmum tundit? non temerariumst.
263	certe hercle ego quantum ex augurio éius pici intellego,
264	aut mihi in mundo sunt virgae aut atriensi Saureae.
265	sed quid illúc, quod exanimatus currit huc Leonida?
266	metuo quom illic obscaevavit meae falsae fallaciae.
267	Vbi ego nunc Libanum requiram aut familiarem filium,
268	ut ego illos lubentiores faciam quam Lubentiast?
269	maximam praedam et triumphum eis adfero adventu meo.
270	quando mecum pariter potant, pariter scortari solent,
271	hanc quidem, quam nactus, praedam pariter cum illis partiam.
272	Illic homo aedis compilavit, more si fecit suo.
273	vae illi, qui tam indiligenter observavit ianuam.
274	Aetatem velim servire, Libanum ut conveniam modo.
275	Mea quidem hercle ópera liber numquam fies ocius.
276	Etiam de tergo ducentas plagas praegnatis dabo.
277	Largitur peculium, omnem in tergo thensaurum gerit.
278	Nam si huic sése occasioni tempus supterduxerit,
279	numquam edepol quadrigis albis indipiscet postea;
280	erum in óbsidione linquet, inimicum animos auxerit.
281	sed si mecum occasionem opprimere hanc, quae obvenit, studet,
282	maximas opimitates, gaudio exfertissimas
283	suis eris ille una mecum pariet, gnatoque et patri,
284	adeo ut aetatem ambo ambobus nobis sint obnoxii,
285	nostro devincti beneficio.
285a	Vinctos nescio quos ait;
286	non placet: metuo, in commune ne quam fraudem frausus sit.
287	Perii ego oppido, nisi Libanum invenio iam, ubiubi est gentium.
288	Illic homó socium ad malam rem quaerit quem adiungat sibi.
289	non placet: pro monstro extemplo est, quando qui sudat tremit.
290	Sed quid ego hic properans concesso pedibus, lingua largior?
291	quin ego hanc iubeo tacere, quae loquens lacerat diem?
292	Edepol hominem ínfelicem, qui patronam comprimat.
293	nam si quid sceleste fecit, lingua pro illo perierat.
294	Adproperabo, ne post tempus praedae praesidium parem.
295	Quae illaec praeda est? ibo advorsum atque electabo, quidquid est.
296	iubeo te salvere voce summa, quo ad vires valent.
297	Gymnasium flagri, salveto.
297a	Quid agis, custos carceris?
298	O catenarum colone.
298a	O virgarum lascivia.
299	Quot pondo ted esse censes nudum?
299a	Non edepol scio.
300	Scibam ego te nescire, at pol ego, qui ted expendi, scio:
301	nudus vinctus centum pondo es, quando pendes per pedes.
302	Quo argumento istuc?
302a	Ego dicam, quo argumento et quo modo.
303	ad pedes quando adligatumst aequom centumpondium,
304	ubi manus manicae complexae sunt atque adductae ad trabem,
305	nec dependes nec propendes—quin malus nequamque sis.
306	Vae tibi.
306a	Hoc testamento Servitus legat tibi.
307	Verbivelitationem fieri compendi volo.
308	Quid istud est negoti?
308a	Certum est credere.
308b	Audacter licet.
309	Sis amanti subvenire familiari filio,
310	tantum adest boni improviso, verum commixtum malo:
311	omnes de nobis carnificum concelebrabuntur dies.
312	Libane, nunc audacia usust nobis inventa et dolis.
313	tantum facinus modo invéni ego, ut nos dicamur duo
314	omnium dignissumi esse, quo cruciatus confluant.
315	Ergo mirabar quod dudum scapulae gestibant mihi,
316	hariolari quae occeperunt, sibi esse in mundo malum.
317	quidquid est, eloquere.
317a	Magna est praeda cum magno malo.
318	Si quidem omnes coniurati cruciamenta conferant,
319	habeo opinor familiare tergum, ne quaeram foris.
320	Si istam firmitudinem animi óptines, salvi sumus.
321	Quin si tergo res solvenda est, rapere cupio publicum:
322	pernegabo atque obdurabo, periurabo denique.
323	Em ista virtus est, quando usust qui malum fert fortiter;
324	fortiter malum qui patitur, idem post potitur bonum.
325	Quin rem actutum edisseris? cupio malum nanciscier.
326	Placide ergo unum quidquid rogita, ut adquiescam. non vides
327	me ex cursura anhelitum etiam ducere?
327a	Age, age, mansero
328	tuo arbitratu, vel adeo usque dum peris.
328a	Vbinam est erus?
329	Maior apud forumst, minor hic est intus.
329a	Iam satis est mihi.
330	Túm igitur tu dives es factus?
330a	Mitte ridicularia.
331	Mitto. istuc quod adfers aures exspectant meae.
332	Animum adverte, ut aeque mecum haéc scias.
332a	Taceo.
332b	Beas.
333	meministin asinos Arcadicos mercatori Pellaeo
334	nostrum vendere atriensem?
334a	Memini. quid tum postea?
336	Em ergo is argentum huc remisit, quod daretur Saureae
337	pró asinis. adulescens venit modo, qui id argentum attulit.
338	Vbi is homost?
338a	Iam devorandum censes, si conspexeris?
339	Ita enim vero. sed tamen, tu nempe eos asinos praedicas
340	vetulos, claudos, quibus subtritae ad femina iám erant ungulae?
341	Ipsos, qui tibi subvectabant rure huc virgas ulmeas.
342	Teneo, atque idem te hinc vexerunt vinctum rus.
342a	Memor es probe.
343	verum in tonstrina ut sedebam, me infit percontarier,
344	ecquem filium Stratonis noverim Demaenetum.
345	dico me novisse extemplo et me eius servom praedico
346	esse, et aedis demonstravi nostras.
346a	Quid tum postea?
347	Ait se ob asinos ferre argentum átriensi Saureae,
348	viginti minas, séd eum sese non nosse hominem qui siet,
349	ipsum vero se novisse callide Demaenetum.
350	quoniam ille elocutus haec sic—
350a	Quid tum?
350b	Ausculta ergo, scies.
351	extemplo facio facetum me atque magnificum virum,
352	dico med esse atriensem. sic hoc respondit mihi:
353	“ego pol Sauream non novi neque qua facie sit scio.
354	te non aequomst suscensere. sí erum vis Demaenetum,
355	quém ego novi, adduce: argentum non morabor quin feras.”
356	ego me dixi erum adducturum et me domi praesto fore;
357	ille in balineas iturust, inde huc veniet postea.
358	quid nunc consili captandum censes? dic.
358a	Em istuc ago,
359	quo modo argento intervortam et adventorem et Sauream.
360	iam hoc opus est † exasceatum; nam si ille argentum prius
361	hospes huc affert, continuo nos ambo exclusi sumus.
362	nam me hodie senex seduxit solum sorsum ab aedibus,
363	mihi tibique interminatust nos futuros ulmeos,
364	ní hodie Argyrippo éssent viginti argenti minae;
365	iussit vel nos atriensem vel nos uxorem suam
366	defraudare, dixit sese óperam promiscam dare.
367	nunc tu abi ad forum ad erum et narra haec ut nos acturi sumus:
368	te ex Leonida futurum esse atriensem Sauream,
369	dum argentum afferat mercator pró asinis.
369a	Faciam ut iubes.
370	Ego illum interea hic oblectabo, prius si forte advenerit.
371	Quid ais?
371a	Quid vis?
371b	Pugno malam si tibi percussero,
372	mox cum Sauream imitabor, caveto ne suscenseas.
373	Hercle vero tu cavebis ne me attingas, si sapis,
374	né hodie malo cum auspicio nomen commutaveris.
375	Quaeso, aequo animo patitor.
375a	Patitor tú item, cum ego te referiam.
376	Dico ut usust fieri.
376a	Dico hercle ego quoque ut facturus sum.
377	Ne nega.
377a	Quin promitto, inquam, hostire contra ut merueris.
378	Ego abeo, tu iam, scio, patiere. sed quis hic est? is est,
379	ille est ipsus. iam ego recurro húc. tu hunc interea hic tene.
380	volo seni narrare.
380a	Quin tuom officium facis ergo ac fugis?
381	Vt démonstratae súnt mihi, hasce aédis esse opórtet,
382	Demaenetus ubi dicitur habitare. i, puere, pulta
383	atque atriensem Sauream, si est intus, evocato huc.
384	Quis nostras sic frangit fores? ohe, inquam, si quid audis.
385	Nemo etiam tetigit. sanun es?
385a	At censebam attigisse
386	propterea, huc quia habebas iter. nolo ego fores conservas
387	meas á te verberarier. sane ego sum amicus nostris.
388	Pol haud periclum est, cardines ne foribus effringantur,
389	si istoc exemplo omnibus qui quaerunt respondebis.
390	Ita haec morata est ianua: extemplo ianitorem
391	clamat, procul si quem videt ire ad se calcitronem.
392	sed quid venis? quid quaeritas?
392a	Demaenetum volebam.
393	Si sit domi, dicam tibi.
393a	Quid eius atriensis?
394	Nihilo mage intus est.
394a	Vbi est?
394b	Ad tonsorem ire dixit.
395	Conveni. sed post non redit?
395a	Non edepol. quid volebas?
396	Argenti viginti minas, si adesset, accepisset.
397	Qui pro istuc?
397a	Asinos vendidit Pellaeo mercatori
398	mercatu.
398a	Scio. tu id nunc refers? iam hic credo eum adfuturum.
399	Qua facie voster Saurea est? si is est, iam scire potero.
400	Macilentis malis, rufulus aliquantum, ventriosus,
401	truculentis oculis, commoda statura, tristi fronte.
402	Non potuit pictor rectius describere eius formam.
403	Atque hercle ipsum adeo contuor, quassanti capite incedit.
404	quisque obviam huic occesserit irato, vapulabit.
405	Siquidem hércle Aeacidinis minis animisque expletus incedit,
406	si med iratus tetigerit, iratus vapulabit.
407	Quid hoc sít negoti, neminem meum dictum magni facere?
408	Libanum in tonstrinam ut iusseram venire, is nullus venit.
409	ne ille edepol tergo et cruribus consuluit haud decore.
410	Nimis imperiosust.
410a	Vae mihi.
410b	Hodie salvere iussi
411	Libanum libertum? iam manu emíssu's emissu s e s ?
411a	Obsecro te.
412	Ne tu hercle cum magno malo mihi obviam occessisti.
413	cur non venisti, ut iusseram, in tonstrinam?
413a	Hic me moratust.
414	Siquidem hércle nunc summum Iovem te dicas detinuisse
415	atque is precator adsiet, malam rem effugies numquam.
416	tu, verbero, imperium meum contempsisti?
416a	Perii, hospes.
417	Quaeso hercle noli, Saurea, mea causa hunc verberare.
418	Vtinam nunc stimulus in manu mihi sit.
418a	Quiesce quaeso.
419	Qui latera conteram tua, quae occalluere plagis.
420	abscede ac sine me hunc perdere, qui semper me ira incendit,
421	cui numquam unam rem me licet semel praecipere furi,
422	quin centiens eadem imperem atque ogganniam, itaque iam hercle
423	clamore ac stomacho non queo labori suppeditare.
424	iussin, sceleste, ab ianua hoc stercus hinc auferri?
425	iussin columnis deici operas araneorum?
426	iussin in splendorem dari bullas has foribus nostris?
427	nihil est: tamquam si claudus sim, cum fustist ambulandum.
428	quia triduom hoc unum modo foro operam adsiduam dedo,
429	dum reperiam qui quaeritet argentum in faenus, hic vos
430	dormitis interea domi, atque erus in hara, haud aedibus, habitat.
431	em ergo hóc tibi.
431a	Hospes, te obsecro, defende.
431b	Saurea, oro,
432	mea causa ut mittás.
432a	Eho, ecquis pro vectura olivi
433	rem solvit?
433a	Solvit.
433b	Cui datumst?
433c	Sticho vicario ipsi
434	tuo.
434a	Váh, delenire apparas, scio mihi vicarium esse,
435	neque eo esse servom in aedibus eri quí sit pluris quam illest.
436	sed vina quaé heri vendidi vinario Exaerambo,
437	iam pró eis satis fecit Sticho?
437a	Fecisse satis opinor,
438	nam vidi huc ipsum adducere trapezitam Exaerambum.
439	Sic dedero. prius quae credidi vix anno post exegi;
440	nunc satagit: adducit domum etiam ultro et scribit nummos.
441	Dromo mercedem rettulit?
441a	Dimidio minus opinor.
442	Quid relicuom?
442a	Aibat reddere quom extemplo redditum esset;
443	nam retineri, ut quod sit sibi operis locatum efficeret.
444	Scyphos quos utendos dedi Philodamo, rettulitne?
445	Non etiam.
445a	Hem non? si velis da , commoda homini amico.
446	Perii hercle, iam hic me abegerit suo odio.
446a	Heús iam satis tu.
447	audin quae loquitur?
447a	Audio et quiesco.
447b	Tandem, opinor,
448	conticuit. nunc adeam optimum est, prius quam incipit tinnire.
449	quam mox mi operam das?
449a	Ehem, óptume. quam dudum tu advenisti?
450	non hercle te provideram (quaeso, ne vitio vortas),
451	ita iracundia obstitit oculis.
451a	Non mirum factum est.
452	sed si domi est, Demaenetum volebam.
452a	Negat esse intus.
453	verum istuc argentum tamen mihi si vis denumerare,
454	repromittam istoc nomine solutam rem futuram.
455	Sic potius, ut Demaeneto tibi ero praesente reddam.
456	Erus istunc novit atque erum hic.
456a	Ero huic praesente reddam.
457	Da modo meo periculo, rem salvam ego exhibebo;
458	nam si sciat noster senex fidem non esse huic habitam,
459	suscenseat, quoi ómnium rerum ipsus semper credit.
460	Non magni pendo. ne duit, si non volt. sic sine astet.
461	Da, inquam. vah, formido miser, ne hic me tibi arbitretur
462	suasisse, sibi ne crederes. da, quaeso, ac ne formida:
463	salvom hercle erit.
463a	Credam fore, dum quidem ipse in mánu habebo.
464	peregrinus ego sum, Sauream non novi.
464a	At nosce sane.
465	Sit, non sit, non edepol scio. si is est, eum esse oportet.
466	ego certe me incerto scio hoc daturum nemini homini.
467	Hercle istum di omnes perduint. verbo cave supplicassis.
468	ferox est viginti minas meas tractare sese.
469	nemo accipit, aufer te domum, abscede hinc, molestus ne sis.
470	Nimis iracunde. non decet superbum esse hominem servom.
471	Malo hercle iam magno tuo, ni isti nec recte dicis.
472	Impure, nihili. non vides irasci?
472a	Perge porro.
473	Flagitium hominis. da, óbsecro, argentum huic, ne male loquatur.
474	Malum hercle vobis quaeritis.
474a	Crura hercle diffringentur,
475	ni istum impudicum percies.
475a	Perii hercle. age impudice,
476	sceleste, non audes mihi scelesto subvenire?
477	Pergin precari pessimo?
477a	Quae res? tun libero homini
478	male servos loquere?
478a	Vapula.
478b	Id quidém tibi hercle fiet,
479	ut vapules, Demaenetum simul ac conspexero hodie.
480	in ius voco te.
480a	Non eo.
480b	Non is? memento.
480c	Memini.
481	Dabitur pol supplicium mihi de tergo vostro.
481a	Vae te.
482	tibi quidem supplicium, carnufex, de nobis detur?†
482a	Atque etiam
483	pro dictis vostris maledicis poenae pendentur mi hodie.
484	Quid, verbero? ain tu, furcifer? erum nos fugitare censes?
486	ei nunciam ad erum, quo vocas, iam dudum quo volebas.
487	Nunc demum? tamen numquam hinc feres argenti nummum, nisi me
488	dare iusserit Demaenetus.
488a	Ita facito, age ambula ergo.
489	tu contumeliam alteri facias, tibi non dicatur?
490	tam ego homo sum quam tu.
490a	Scilicet. ita res est.
490b	Sequere hac ergo.
491	praefiscini hoc nunc dixerim: nemo etiam me accusavit
492	merito meo, neque me alter est Athenis hodie quisquam,
493	cui credi recte aeque putent.
493a	Fortassis. sed tamen me
494	numquam hodie induces, ut tibi credam hoc argentum ignoto.
495	lupus est homo homini, non homo, quom qualis sit non novit.
496	Iam nunc secunda mihi facis. scibam huic te capitulo hodie
497	facturum satis pro iniuria; quamquam ego sum sordidatus,
498	frugi tamen sum, nec potest peculium enumerari.
499	Fortasse.
499a	Etiam † nunc dico Periphanes Rhodo mercator dives
500	absente ero solus mihi talentum argenti soli
501	adnumeravit et mihi crédidit, nequest deceptus in eo.
502	Fortasse.
502a	Atque etiam tu quoque ipse, si esses percontatus
503	me ex aliis, scio pol crederes nunc quod fers.
503a	Haud negassim.—
504	Néqueon ego ted interdictis facere mansuetem meis?
505	an ita tu es animata, ut qui matris éxpers imperio sies?
506	Vbi piem Pietatem, si istoc more moratam tibi
507	postulem placere, mater, mihi quo pacto praecipis?
508	
508a	An decorum est adversari meis te praeceptis?
508b	Quid est?
509	Hocine est pietatem colere, matris impérium minuere?
510	Neque quae recte faciunt culpo neque quae delinquont amo.
511	Satis dicacula es amatrix.
511a	Mater, is quaestus mihi est:
512	lingua poscit, corpus quaerit; animus orat, res monet.
513	Ego te volui castigare, tu mi accusatrix ades.
514	Neque edepol te accuso neque id me facere fas existimo.
515	verum ego meas queror fortunas, cum illo quém amo prohibeor.
516	Ecqua pars orationis de die dabitur mihi?
517	Et meam partem loquendi ét tuam trado tibi;
518	ad loquendum atque ad tacendum tute habeas portisculum.
519	quin pol si reposivi remum, sola ego in casteria
520	ubi quiesco, omnis familiae causa consistit tibi.
521	Quid ais tu, quam ego unam vidi mulierem audacissimam?
522	quotiens te votui Argyrippum filium Demaeneti
523	compellare aut contrectare, conloquive aut contui?
524	quid dedit? quid ad nos iussit deportari? an tu tibi
525	verba blanda esse aurum rere, dicta docta pro datis?
526	ultro amas, ultro expetessis, ultro ad te accersi iubes.
527	illos qui dant, eos derides; qui deludunt, deperis.
528	an te id exspectare oportet, si quis promittat tibi
529	te facturum divitem, si moriatur mater sua?
530	†ecastor nobis periclum magnum et familiae portenditur,
531	dum eius exspectamus mortem, ne nos moriamur fame.
532	nunc adeo nisi mi huc argenti ádfert viginti minas,
533	ne ille ecastor hinc trudetur largus lacrumarum foras.
534	hic dies summust apud me inópiae excusatio.
535	Patiar, si cibo carere me iubes, mater mea.
536	Non voto téd amare qui dant quoia amentur gratia.
537	Quid si hic animus occupatust, mater, quid faciam? mone.
537a	Em,
538	meum caput contemples, si quidem ex re consultas tua.
539	Etiam ópilio qui pascit, mater, alienas ovis,
541	aliquam habet peculiarem, qui spem soletur suam.
542	sine me amare unum Argyrippum ánimi causa, quem volo.
543	Intro abi, nam te quidem edepol nihil est impudentius.
544	Audientem dicto, mater, produxisti filiam.
545	Perfídiae laudes grátiasque habémus merito mágnas,
546	quom nostris sycophantiis, dolis astutiisque,
547	scapularum confidentia, virtute ulmorum freti
548	qui advorsum stimulos, lamminas, crucesque compedesque,
549	nervos, catenas, carceres, numellas, pedicas, boias
551	†indoctoresque acerrumos gnarosque nostri tergi,
552	qui saepe ante in nostras scapulas cicatrices indiderunt
553	
554	eae núnc legiones, copiae exercitusque eorum
555	vi pugnando periuriis nostris fugae potiti.
556	id virtute huius † collegae meaque comitate
557	factumst. qui me vir fortior ad sufferundas plagas?
558	Edepol virtutes qui tuas non possis conlaudare
559	sic ut ego possim, quae domi duellique male fecisti.
560	ne illa edepol pro merito tuo memorari multa possunt:
561	ubi fidentem fraudaveris, ubi ero infidelis fueris,
562	ubi verbis conceptis sciens libenter periuraris,
563	ubi parietes perfoderis, in furto ubi sis prehensus,
564	ubi saepe causam dixeris pendens adversus octo
565	artutos, audacis viros, valentis virgatores.
566	Fateor profecto ut praedicas, Leonida, esse vera;
567	verum edepol ne etiam túa quoque malefacta iterari multa
568	et vero possunt: ubi sciens fideli infidus fueris,
569	ubi prensus in furto sies manifesto et verberatus,
570	ubi periuraris, ubi sacro manus sis admolitus,
571	ubi eris damno, molestiae et dedecori saepe fueris,
572	ubi creditum quod sit tibi datum esse pernegaris,
573	ubi amicae quám amico tuo fueris magis fidelis,
574	ubi saepe ad languorem tua duritia dederis octo
575	validos lictores, ulmeis adfectos lentis virgis.
576	num male relata est gratia, ut collegam collaudavi?
577	Vt meque teque maxime atque ingenio nostro decuit.
578	Iam omitte ista atque hoc quod rogo responde.
578a	Rogita quod vis.
579	Argenti vinginti minas habesne?
579a	Hariolare.
580	edepol senem Demaenetum lepidum fuisse nobis:
581	ut adsimulabat Sauream med esse quam facete!
582	nimis aegre risum contini, ubi hospitem inclamavit,
583	quod se absente mihi fidem habere noluisset.
584	ut memoriter me Sauream vocabat atriensem!
585	Mane dúm.
585a	Quid est?
585b	Philaenium estne haéc quae intus exit
586	atque Argyrippus una?
586a	Opprime os, is est. subauscultemus.
587	Lacrumantem lacinia tenet lacrumans. quidnam esse dicam?
588	taciti auscultemus.
588a	Attatae, modo hercle in mentem venit,
589	nimis véllem habere perticam.
589a	Quoi rei?
589b	Qui verberarem
590	asinos, si forte occeperint clamare hinc ex crumina.
591	Cur me retentas?
591a	Quia tui amans abeuntis egeo.
592	Vale.
592a	Aliquanto ámplius valerem, si hic maneres.
593	Salve.
593a	Salvere me iubes, quoi tu abiens offers morbum.
594	Mater supremam mihi tua dixit, domum ire iussit.
595	Acerbum funus filiae faciet, si te carendum est.
596	Homo hercle hinc exclusust foras.
596a	Ita res est.
596b	Mitte quaeso.
597	Quo nunc abis? quin tu hic manes?
597a	Nox, si voles, manebo.
598	Audin hunc opera ut largus est nocturna? nunc enim esse
599	negotiosum interdius videlicet Solonem,
600	leges ut conscribat, quibus se populus teneat. gerrae!
601	qui sese parere apparent huius légibus, profecto
602	numquam bonae frugi sient, dies noctesque potent.
603	Ne iste hercle ab ista non pedem discedat, si licessit,
604	qui nunc festinat atque ab hac minatur sese abire.
605	Sermoni iam finem face tuo, huius sermonem accipiam.
606	Vale.
606a	Quo properas?
606b	Bene vale, apud Orcum te videbo.
607	nam equidem me iam quantum potest a vita abiudicabo.
608	Cur tu, obsecro, immerito meo me morti dedere optas?
609	Ego te? quam si intellegam deficere vita, iam ipse
610	vitam meam tibi largiar et de mea ad tuam addam.
611	Cur ergo minitaris mihi, te vitam esse amissurum?
612	nam quid me facturam putas, si istuc quod dicis faxis?
613	mihi certum est facere in me omnia eadem quae tu in te faxis.
614	Oh melle dulci dulcior tu es.
614a	Certe enim tú vita es mi.
615	complectere.
615a	Facio lubens.
615b	Vtinam sic efferamur.
616	O Libane, uti miser est homo qui amat.
616a	Immo hercle vero,
617	qui pendet multo est miserior.
617a	Scio qui periclum feci.
618	circum sistamus, alter hinc, hinc alter appellemus.
619	ere, salve. sed num fumus est haec mulier quam amplexare?
620	Quidum?
620a	Quia oculi sunt tibi lacrumantes, eo rogavi.
621	Patronus qui vobis fuit futurus, perdidistis.
622	Equidem hercle nullum perdidi, ideo quia numquam ullum habui.
623	Philaenium, salve.
623a	Dabunt di quae velitis vobis.
624	Noctem tuam et vini cadum velim, si optata fiant.
625	Verbum cave fáxis, verbero.
625a	Tibi equidem, non mihi opto.
626	Tum tu igitur loquere quod lubet.
626a	Hunc hercle verberare.
627	Quisnam istuc adcredat tibi, cinaede calamistrate?
628	tun verberes, qui pro cibo habeas te verberari?
629	Vt vostrae fortunae meis praecedunt, Libane, longe,
630	qui hódie numquam ad vesperum vivam.
630a	Quapropter, quaeso?
631	Quia ego hanc amó et haec me amat, huic quod dem nusquam quicquam est,
632	hinc med amantem ex aedibus eiecit huius mater.
633	argenti viginti minae me ad mórtem appulerunt,
634	quas hodie aduléscens Diabolus ipsi daturus dixit,
635	ut hanc ne quoquam mitteret nisi ad se hunc annum totum.
636	videtin viginti minae quid pollent quidve possunt?
637	ille qui íllas perdit salvos est, ego qui non perdo pereo.
638	Iam dedit argentum?
638a	Non dedit.
638b	Bono animo es, ne formida.
639	Secede huc, Libane, te volo.
639a	Si quid vis.
639b	Obsecro vos,
640	eadem istac opera suaviust complexos fabulari.
641	Non omnia eadem aeque omnibus, ere, suavia esse scito:
642	vobis est suave amantibus complexos fabulari,
643	ego complexum huius nil moror, meum autem hic aspernatur.
644	proinde istud facias ipse quod faciamus nobis suades.
645	Ego vero, et quidem edepol lubens. interea, si videtur,
646	concedite istuc.
646a	Vin erum deludi?
646b	Dignust sane.
647	Vin faciam ut te Philaenium praesente hoc amplexetur?
648	Cupio hercle.
648a	Sequere hac.
648b	Ecquid est salutis? satis locuti.
649	Auscultate atque operam date et mea dicta devorate.
650	primum omnium servos tuos nos esse non negamus;
651	sed tibi si viginti minae argenti proferentur,
652	quo nos vocabis nomine?
652a	Libertos.
652b	Non patronos?
653	Id potius.
653a	Viginti minae hic insunt in crumina,
654	has ego, si vis, tibi dabo.
654a	Di te servassint semper,
655	custos erilis, decus popli, thensaurus copiarum,
656	salus interioris † corporis amorisque imperator.
657	hic pone, hic istam colloca cruminam in collo plane.
658	Nolo ego te, quí erus sis, mihi onus istuc sustinere.
659	Quin tu labore liberas te atque istam imponis in me?
660	Ego baiulabo, tu, ut decet dominum, ante me ito inanis.
661	Quid nunc?
661a	Quid est?
661b	Quin tradis huc cruminam pressatum umerum?
662	Hanc, cui daturu's hanc daturu s e s , iube petere atque orare mecum.
663	nam istuc proclive est, quo iubes me plane collocare.
664	Da, meus ocellus, mea rosa, mi ánime, mea voluptas,
665	Leonida, argentum mihi, ne nos diiunge amantis.
666	Dic me igitur tuom passerculum, gallinam, coturnicem,
667	agnellum, haedillum me tuom dic esse vel vitellum,
668	prehende auriculis, compara labella cum labellis.
669	Ten osculetur, verbero?
669a	Quam vero indignum visum est?
670	at qui pol hodie non feres, ni genua confricantur.
671	Quidvis egestas imperat: fricentur. dan quod oro?
672	Age, mi Leonida, obsecro, fer amanti ero salutem,
673	redime istoc benefició te ab hoc, et tibi eme hunc isto argento.
674	Nimis bélla es atque amabilis, et si hoc meum esset, hodie
675	numquam me orares quin darem: illum te orare meliust,
676	illic hánc mihi servandam dedit. ei sane bella belle.
677	cape hoc sis, Libane.
677a	Furcifer, etiam me delusisti?
678	Numquam hercle facerem, genua ni tam nequiter fricares.
679	age sis tu in partem nunciam hunc delude atque amplexare hanc.
680	Taceas, me spectes.
680a	Quin ad hunc, Philaenium, adgredimur,
681	virum quidem pol optimum et non similem furis huius?
682	Inambulandum est: nunc mihi vicissim supplicabunt.
683	Quaeso hercle, Libane, sis erum tuis factis sospitari,
684	da mi istas viginti minas. vides me amantem egere.
685	Videbitur. factum volo. redito huc conticinno.
686	nunc istanc tantisper iube petere atque orare mecum.
687	Amandone exorarier vis ted an osculando?
688	Enim véro utrumque.
688a	Ergo, obsecro, ét tu utrumque nostrum serva.
689	O Libane, mi patrone, mi trade istuc. magis decorumst
690	libertum potius quam patronum onus in via portare.
691	Mi Libane, ocellus aureus, donum decusque amoris,
692	amabo, faciam quod voles, da istuc argentum nobis.
693	Dic igitur med aniticulam, columbam vel catellum,
694	hirundinem, monerulam, passerculum putillum,
695	fac proserpentem bestiam me, duplicem ut habeam linguam,
696	circumda torquem brachiis, meum collum circumplecte.
697	Ten complectatur, carnufex?
697a	Quam vero indignus videor?
698	ne istuc nequiquam dixeris tam indignum dictum in me,
699	vehes pól hodie me, si quidem hoc argentum ferre speres.
700	Ten ego veham?
700a	Tun hoc feras argentum áliter a me?
701	Perii hercle. si verum quidem et decorum erum vehere servom,
702	inscende.
702a	Sic isti solent superbi subdomari.
703	asta igitur, ut consuetus es puer olim. scin ut dicam?
704	em sic. abi, laúdo, nec te equo magis est equos ullus sapiens.
705	Inscende actutum.
705a	Ego fecero. hem quid istúc est? ut tu incedis?
706	demam hercle iam de hórdeo, tolutim ni badizas.
707	Amabo, Libane, iam sat est.
707a	Numquam hercle hodie exorabis.
708	nam iam calcari quadrupedo agitabo advorsum clivom,
709	postidea ad pistores dabo, ut ibí cruciere currens.
710	asta ut descendam nunciam in proclivi, quamquam nequam es.
711	Quid nunc, amabo? quoniam, ut est libitum, nos delusistis,
712	datisne argentum?
712a	Si quidem mihi statuam et aram statuis
713	atque ut deo mi hic immolas bovem: nam ego tibi Salus sum.
714	Etiam tu, ere, istunc amoves abs te atque † ipse me adgredere
715	atque illa, sibi quae hic iusserat, mihi statuis supplicasque?
716	Quem te autem divom nominem?
716a	Fortunam, atque Obsequentem.
717	Iam istoc es melior.
717a	An quid est homini Salute melius?
718	Licet laúdem Fortunam, tamen ut ne Salutem culpem.
719	Ecastor ambae sunt bonae.
719a	Sciam ubi boni quid dederint.
720	Opta id quod ut cóntingat tibi vis.
720a	Quid si optaro?
720b	Eveniet.
721	Opto annum hunc perpetuom mihi huius operas.
721a	Impetrasti.
722	Ain vero?
722a	Certe inquam.
722b	Ad me adi vicissim atque experire.
723	exopta id quod vis maxime tibi evenire: fiet.
724	Quid ego aliud exoptem amplius nisi illud cuius inópiast,
725	viginti argenti commodas minas, huius quas dem matri.
726	Dabuntur, animo sis bono face, exoptata optingent.
727	Vt consuevere, homines Salus frustratur et Fortuna.
728	Ego caput huic argento fui hodie reperiundo.
729	Ego pes fui.
729a	Quin nec caput nec pes sermoni apparet.
730	nec quid dicatis scire nec me cur ludatis possum.
731	Satis iám delusum censeo. nunc rém ut est eloquamur.
732	animum, Argyrippe, advorte sis. pater nos ferre hoc iussit
733	argentum ad ted.
733a	Vt temperi opportuneque attulistis.
734	Hic inerunt viginti minae bonae, mala opera partae;
735	has tibi nos pactis legibus dare iussit.
735a	Quid id est, quaeso?
736	Noctem huius et cénam sibi ut dares.
736a	Iube advenire quaeso:
737	meritissimo eius quae volet faciemus, qui hosce amores
738	nostros dispulsos compulit.
738a	Patierin, Argyrippe,
739	patrem hanc amplexari tuom?
739a	Haec faciet facile ut patiar.
740	Leonida, curre obsecro, patrem huc orato ut veniat.
741	Iam dudum est intus.
741a	Hac quidem non venit.
741b	Angiporto
742	illac per hortum circum iit clam, ne quis se videret
743	huc ire familiarium: ne uxor resciscat metuit.
744	de argento si mater tua sciát ut sit factum—
744a	Heia,
745	bene dicite.
745a	Ite intro cito.
745b	Valete.—
745c	Et vos amate.—
746	Agedum istum ostende quem conscripsti syngraphum
747	inter me et amicam et lenam. leges pellege.
748	nam tu poeta es prorsus ad eam rem unicus.
749	Horrescet faxo lena, leges cum audiet.
750	Age quaeso mi hercle translege.
750a	Audin?
750b	Audio.
751	“Diabolus Glauci filius Clearetae
752	lenae dedit dóno argenti viginti minas,
753	Philaenium ut secum esset noctes et dies
754	hunc annum totum.”
754a	Neque cum quiquam alio quidem.
755	Addone?
755a	Ádde, et scribas víde plane et probe.
756	“Alienum hóminem intro mittat neminem.
757	quod illa aút amicum aút patronum nominet,
758	aut quód illa amicae amatorem praedicet,
759	fores occlusae ómnibus sint nisi tibi.
760	in foribus scribat occupatam ésse se.
761	aut quod illa dicat peregre allatam epistulam,
762	ne epistula quidem ulla sit in aedibus
763	nec cerata adeo tabula; et si qua inutilis
764	pictura sit, eam vendat: ni in quadriduo
765	abalienarit, quo abs te argentum acceperit,
766	tuos arbitratus sit, comburas, si velis,
767	ne illi sit cera, ubi facere possit litteras.
768	vocet convivam neminem illa, tu voces;
769	ad eorum ne quem óculos adiciat suos.
770	si quem alium aspexit, caeca continuo siet.
771	tecum una potet, aeque pocla potitet:
772	abs ted accipiat, tibi propinet, tu bibas,
773	ne illa minus aut plus quam tu sapiat.”
773a	Satis placet.
774	“Suspiciones omnes ab se segreget.
775	neque illaec ulli pede pedém homini premat,
776	cum surgat, neque cum in lectum inscendat proximum,
777	neque cum descendat inde, det cuiquam manum:
778	spectandum ne cui ánulum det neque roget.
779	talos ne cuiquam hómini admoveat nisi tibi.
780	cum iaciat, te ne dicat: nomen nominet.
781	deam invocet sibi quam libebit propitiam,
782	deum nullum; si magis religiosa fuerit,
783	tibi dicat: tu pro illa ores ut sit propitius.
784	neque illa ulli homini nutet, nictet, annuat.
785	post, si lucerna exstincta sit, ne quid sui
786	membri commoveat quicquam in tenebris.”
786a	Optumest.
787	ita scilicet facturam. verum in cubiculo—
788	deme istuc—equidem illam moveri gestio.
789	nolo illam habere causam et votitam dicere.
790	Scio, cáptiones metuis.
790a	Verum.
790b	Ergo ut iubes
791	tollam.
791a	Quid ni?
791b	Audi relicua.
791c	Loquere, audio.
792	“Neque ullum verbum faciat perplexabile,
793	neque ulla lingua sciat loqui nisi Attica.
794	forte sí tussire occepsit, ne sic tussiat,
795	ut cuiquam linguam in tussiendo proserat.
796	quod illa aútem simulet, quasi gravedo profluat,
797	hoc ne sic faciat: tu labellum abstergeas
798	potius quam cuiquam savium faciat palam.
799	nec mater lena ad vinum accedat interim,
800	nec ulli verbo male dicat. si dixerit,
801	haec multa ei esto, vino viginti dies
802	ut careat.”
802a	Pulchre scripsti. scitum syngraphum.
803	“Tum si coronas, serta, unguenta iusserit
804	ancillam ferre Veneri aút Cupidini,
805	tuos servos servet, Venerine eas det an viro.
806	si forte pure velle habere dixerit,
807	tot noctes reddat spurcas quot pure habuerit.”
808	haec sunt non nugae, non enim mortualia.
809	Placent profecto leges. sequere intro.—
809a	Sequor.—
810	Sequere hac. egone haec patiar aut taceam? emori
811	me malim, quam haec non eius uxori indicem.
812	ain tu? ápud amicam munus adulescentuli
813	fungare, uxori excuses te et dicas senem?
814	praeripias scortum amanti atque argentum obicias
815	lenae? suppiles clam domi uxorem tuam?
816	suspendam potius me, quam tu haec tacita auferas.
817	iam quidem hercle ad illam hinc ibo, quam tu propediem,
818	nisi quídem illa ante occupassit te, effliges scio,
819	luxuriae sumptus suppeditare ut possies.
820	Ego sic faciundum censeo: me honestiust,
821	quam te palam hanc rem facere, ne illa existimet
822	amoris causa percitum id fecisse te
823	magis quám sua caúsa.
823a	At pol qui dixti rectius.
824	tu ergo fac ut illi turbas lites concias;
825	cum suo sibí gnato unam ad amicam de die
826	potare, illam expilare narra .
826a	Ne mone,
827	ego istud curabo.—
827a	At ego te opperiar domi.—
828	
828a	Age decumbamus sis, pater.
828b	Vt iusseris,
829	mi gnate, ita fiet.
829a	Pueri, mensam adponite.
830	Numquídnam tibi moléstumst, gnate mí, si haec nunc mecum áccubat?
831	Pietas, pater, oculis dolorem prohibet. quamquam ego istánc amo,
832	possum equidem inducere animum, ne aegre patiar quia tecum accubat.
833	Decet verecundum esse adulescentem, Argyrippe.
833a	Edepol, pater,
834	merito tuo facere possum.
834a	Age ergo, hoc agitemus convivium
835	vino ut sermone suavi. nolo ego metui, amari mavolo,
836	mi gnate, me abs te.
836a	Pol ego utrumque facio, ut aequom est filium.
837	Credam istuc, si esse te hilarum videro.
837a	An tu me tristem putas?
838	Putem ego, quem videam aeque esse maestum ut quasi dies si dicta sit?
839	Ne dixis istuc.
839a	Ne sic fueris: ilico ego non dixero.
841	Em aspecta: rideo.
841a	Vtinam male qui mihi volunt sic rideant.
842	Scio equidem quam ob rem me, pater, tu tristem credas nunc tibi:
843	quia istaéc est tecum. atque ego quidem hercle ut verum tibi dicam, pater,
844	ea res me male habet; at non eo, quia tibi non cupiam quae velis;
845	verum istam amo. aliam tecum esse equidem facile possum perpeti.
846	At ego hanc volo.
846a	Ergo sunt quae exoptas: mihi quae ego exoptem volo.
847	Vnum hunc diem perpetere, quoniam tibi potestatem dedi,
848	cum hac annum ut esses, atque amanti argenti feci copiam.
849	Em istoc me facto tibi devinxti.
849a	Quin te ergo hilarum das mihi?
851	Áin tu meum virum híc potare, óbsecro, cum fílio
852	et ad amicam detulisse argenti viginti minas
853	meoque filio sciente id facere flagitium patrem?
854	Neque divini neque mi humani posthac quicquam accreduas,
855	Artemona, si huius rei mé mendacem inveneris.
856	At scelesta ego praeter alios meum virum † frugi rata,
857	siccum, frugi, continentem, amantem uxoris maxume.
858	At nunc dehinc scito illum ante omnes minimi mortalem preti,
859	madidum, nihili, incontinentem atque osorem uxoris suae.
860	Pol ni istaec vera essent, numquam faceret ea quae nunc facit.
861	Ego quoque hercle illum antehac hominem semper sum frugi ratus,
862	verum hoc facto sese ostendit, qui quidem cum filio
863	potet una atque una amicam ductet, decrepitus senex.
864	Hoc ecastor est quod ille it ad cenam cottidie.
865	ait sese ire ad Archidemum, Chaeream, Chaerestratum,
866	Cliniam, Chremem, Cratinum, Diniam, Demosthenem:
867	is apud scortum corruptelae est liberis, lustris studet.
868	Quin tu illum iubes ancillas rapere sublimen domum?
869	Tace modo. ne ego illum ecastor miserum habebo.
869a	Ego istúc scio,
870	ita fore illi dum quidem cum íllo nupta eris.
870a	Ego censeo.
871	†eum etiam hominem in senatu dare operam aut clientibus,
872	ibi labore delassatum noctem totam stertere:
873	ille operé foris faciendo lassus noctu ad me advenit;
874	fundum alienum arat, incultum familiarem deserit.
875	is etiam corruptus porro suom corrumpit filium.
876	Sequere hac me modó, iam faxo ipsum hominem manifesto opprimas.
877	Nihil ecastor est quod facere mavelim.
877a	Mane dum.
877b	Quid est?
878	Possis, si forte accubantem tuom virum conspexeris
879	cum corona amplexum amicam, si videas, cognoscere?
880	Possum ecastor.
880a	Em tibi hominem.
880b	Perii.
880c	Paulisper mane.
881	aucupemus ex insidiis clanculum quam rem gerant.
882	Quid modi, pater, amplexando facies?
882a	Fateor, gnate mi—
883	Quid fatere?
883a	Me ex amore húius corruptum oppido.
884	Audin quid ait?
884a	Audio.
884b	Egon ut non domo uxori meae
885	subripiam in deliciis pallam quam hábet, atque ad te deferam,
886	non edepol conduci possum vita uxoris annua.
887	Censen tu illum hodié primum ire ádsuetum esse in ganeum?
888	Ille ecastor suppilabat me, quod ancillas meas
889	suspicabar atque insontis miseras cruciabam.
889a	Pater,
890	iube dari vinum; iam dudum factum est cum primum bibi.
891	Da, puere, ab summo. áge tu interibi ab infimo da savium.
892	Perii misera, ut osculatur carnufex, capuli decus.
893	Edepol animam suaviorem aliquanto quam uxoris meae.
894	Dic amabo, an fetet anima úxoris tuae?
894a	Nauteam
895	bibere malim, si necessum sit, quam illam oscularier.
896	Ain tandem? edepol ne tu istuc cum malo magno tuo
897	Dixisti in me. sine, revenias modo domum, faxo ut scias
898	quid pericli sit dotatae uxori vitium dicere.
899	Miser ecastor es.
899a	Ecastor dignus est.
899b	Quid ais, pater?
900	ecquid matrem amas?
900a	Egone illam? nunc amo, quia non adest.
901	Quid cum adest?
901a	Periisse cupio.
901b	Amat homo hic te, ut praedicat.
902	Ne illa ecastor faenerato funditat: nam si domum
903	redierit hodie, osculando ego ulciscar potissimum.
904	Iace, pater, talos, ut porro nos iaciamus.
904a	Maxime.
905	te, Philaenium, mihi atque uxoris mortem. hoc Venerium est.
906	pueri, plaudite et mi ob iactum cantharo mulsum date.
907	Non queo durare.
907a	Si non didicisti fulloniam,
908	non mirandum est. in oculos invadi optumum est.
909	Ego pol vivam et tu istaec hodie cum tuo magno malo
910	invocavisti.
910a	Ecquis currit pollictorem accersere?
911	Mater, salve.
911a	Sat salutis.
911b	Mortuost Demaenetus.
912	tempus est subducere hinc me; pulchre hoc gliscit proelium.
913	ibo ad Diabolum, mandata dicam facta ut voluerit,
914	atque interea ut decumbamus suadebo, hi dum litigant.
915	poste demum huc cras adducam ad lenam, ut viginti minas
916	ei det, in partem hac amanti ut liceat ei potirier.
917	Argyrippus exorari spero poterit, ut sinat
918	sese alternas cum illo noctes hac frui. nam ni impetro,
919	regem perdidi: ex amore tantum est homini incendium.—
920	Quid tibi hunc receptio ad te est meum virum?
920a	Pol me quidem
921	miseram odio énicavit.
921a	Surge, amator, i domum.
922	Nullus sum.
922a	Immo es, ne nega, omnium unus pol nequissimus.
923	at etiam cubat cuculus. surge, amator, i domum.
924	Vae mihi.
924a	Vera hariolare. surge, amator, i domum.
925	Abscede ergo paululum istuc.
925a	Surge, amator, i domum.
926	Iam obsecro, uxor.
926a	Nunc uxorem me esse meministi tuam?
927	modo, cum dicta in me ingerebas, odium, non uxor eram.
928	Totus perii.
928a	Quid tandem? anima fetetne uxoris tuae?
929	Murram olet.
929a	Iam subrupuisti pallam, quam scorto dares?
930	Ecastor qui subrupturum pallam promisit tibi.
931	Non taces?
931a	Ego dissuadebam, mater.
931b	Bellum filium.
932	istoscine patrem aequom est mores liberis largirier?
933	nilne te pudet?
933a	Pol, si aliud nil sit, tui me, uxor, pudet.
934	Cano capite te cuculum uxor ex lustris rapit.
935	Non licet manere (cena coquitur) dum cenem modo?
936	Ecastor cenabis hodie, ut dignus es, magnum malum.
937	Male cubandum est: iudicatum me uxor abducit domum.
938	Dicebam, pater, tibi, ne matri consuleres male.
939	De palla memento, amabo.
939a	Iuben hanc hinc abscedere?
940	I domum.
940a	Da savium etiam prius quam abis.
940b	I in crucem.
941	Immo intro potius. sequere hac me, mí anime.
941a	Ego vero sequor.
942	Hic senex si quid clam uxorem suo animo fecit volup,
943	neque novom neque mirum fecit nec secus quam alii solent;
944	nec quisquam est tam ingenio duro nec tam firmo pectore,
945	quin ubi quicque occasionis sit sibi faciat bene.
946	nunc si voltis deprecari huic seni ne vapulet,
947	remur impetrari posse, plausum si clarum datis.
