1	Hos quos videtis stare hic captivos duos,
2	†illi qui astant, hi stant ambo, non sedent;
3	hoc vos mihi testes estis me verum loqui.
4	senex qui hic habitat Hegio est huius pater.
5	sed is quo pacto serviat suo sibi patri,
6	id ego hic apud vos proloquar, si operam datis.
7	seni huic fuerunt filii nati duo;
8	alterum quadrimum puerum servos surpuit
9	eumque hínc profugiens vendidit in Alide
10	patri huius. iam hoc tenetis? optume est.
11	negát hercle ille ultimus. accedito.
12	si non ubi sedeas locus est, est ubi ambules,
13	quando histrionem cogis mendicarier.
14	ego me tua causa, ne erres, non rupturus sum.
15	vos qui potestis ope vestra censerier,
16	accipite relicuom: alieno uti nil moror.
17	fugitivos ille, ut dixeram ante, huius patri
18	domo quém profugiens dominum abstulerat vendidit.
19	is postquam hunc emit, dedit eum huic gnato suo
20	peculiarem, quia quasi una aetas erat.
21	hic nunc domi sérvit suo patri, nec scit pater;
22	enim véro di nos quasi pilas homines habent.
23	rationem habetis, quo modo unum amiserit.
24	postquam belligerant Aetoli cum Aleis,
25	ut fit in bello, capitur alter filius:
26	medicus Menarchus emit ibidem in Alide.
27	coepit captivos commercari hic Aleos,
28	si quem reperire possit qui mutet suom,
29	illum captivom: hunc suom esse nescit, qui domist.
30	et quoniam heri indaudivit, de summo loco
31	summoque genere captum esse equitem Aleum,
32	nil pretio parsit, filio dum parceret:
33	reconciliare ut facilius posset domum,
34	emít hosce e praeda ambos de quaestoribus.
35	hisce autem inter sese hunc confinxerunt dolum,
36	quo pacto hic servos suom erum hinc amittat domum.
37	itaque inter se commutant vestem et nomina;
38	illic vocatur Philocrates, hic Tyndarus:
39	huius íllic, hic illius hodie fert imaginem.
40	et hic hódie expediet hanc docte fallaciam,
41	et suom erum faciet libertatis compotem,
42	eodemque pacto fratrem servabit suom
43	reducemque faciet liberum in patriam ad patrem,
44	imprudens: itidem ut saepe iam in multis locis
45	plus insciens quis fecit quam prudens boni.
46	sed inscientes sua sibi fallacia
47	ita compararunt et confinxerunt dolum
48	itaque hi commenti, de sua sententia
49	ut in sérvitute hic ad suom maneat patrem:
50	ita nunc ignorans suo sibi servit patri;
51	homunculi quanti sunt, quom recogito!
52	haec res agetur nobis, vobis fabula.
53	sed etiam est, paucis vos quod monitos voluerim.
54	profecto expediet fabulae huic operam dare.
55	non pertractate facta est neque item ut ceterae:
56	neque spurcidici insunt versus, immemorabiles;
57	hic neque periurus leno est nec meretrix mala
58	neque miles gloriosus; ne vereamini,
59	quia bellum Aetolis esse dixi cum Aleis:
60	foris íllic extra scaenam fient proelia.
61	nam hoc paene iniquomst, comico choragio
62	conari desubito agere nos tragoediam.
63	proin si quis pugnam expectat, litis contrahat:
64	valentiorem nactus adversarium
65	si erit, ego faciam ut pugnam inspectet non bonam,
66	adeo ut spectare postea omnis oderit.
67	abeo. valete, iudices iustissimi
68	domi duellique duellatores optumi.
69	Iuventus nomen indidit Scorto mihi,
70	eo quía invocatus soleo esse in convivio.
71	scio absúrde dictum hoc derisores dicere,
72	at ego aio recte. nam scortum in convivio
73	sibi amator, talos quom iacit, scortum invocat.
74	estne invocatum an non est? est planissume;
75	verum hercle vero nos parasiti planius,
76	quos numquam quisquam neque vocat neque invocat.
77	quasi mures semper edimus alienum cibum;
78	ubi res prolatae sunt, quom rus homines eunt,
79	simul prolatae res sunt nostris dentibus.
80	quasi, cum caletur, cocleae in occulto latent,
81	suo sibi suco vivont, ros si non cadit,
82	item parasiti rebus prolatis latent
83	in occúlto miseri, victitant suco suo,
84	dum ruri rurant homines quos ligurriant.
85	prolatis rebus parasiti venatici
86	sumus, quando res redierunt, molossici
87	odiosicique et multum incommodestici.
88	et hic quidem hercle, nisi qui colaphos perpeti
89	potest parasitus frangique aulas in caput,
90	vel ire extra portam Trigeminam ad saccum licet.
91	quod mihi ne eveniat, non nullum periculum est.
92	nam postquam meus rex est potitus hostium—
93	ita nunc belligerant Aetoli cum Aleis;
94	nam Aetolia haec est, illic est captus in Alide,
95	Philopolemus, huius Hegionis filius
96	senis, qui hic habitat, quae aedes lamentariae
97	mihi sunt, quas quotienscumque conspicio fleo;
98	nunc hic occepit quaestum hunc fili gratia
99	inhonestum et maxime alienum ingenio suo:
100	homines captivos commercatur, si queat
101	aliquem invenire, suom qui mutet filium.
102	quod quidem ego nimis quam cupio ut impetret;
103	nam ni illum recipit, nihil est quo me recipiam.
104	nam nulla est spes iuventútis, sese omnis amant;
105	ille démum antiquis est adulescens moribus,
106	cuius númquam voltum tranquillavi gratiis.
107	condigne pater est eius moratus moribus.
108	nunc ad eum pergam. sed aperitur ostium,
109	unde sáturitate saepe ego exii ebrius.
110	Advorte animum sis tu: istos captivos duos,
111	heri quos emi de praeda a quaestoribus,
112	eis indito catenas singularias
113	istas, maiores, quibus sunt iuncti, demito;
114	sinito ambulare, si foris si intus volent,
115	sed uti adserventur magna diligentia.
116	liber captivos avis ferae consimilis est:
117	semel fugiendi si data est occasio,
118	satis est, numquam postilla possis prendere.
119	Omnes profecto liberi lubentius
120	sumus quám servimus.
120b	Non videre ita tu quidem.
121	Si non est quod dem, mene vis dem ipse—in pedes?
122	Si dederis, erit extemplo mihi quod dem tibi.
123	Avis mé ferae consimilem faciam, ut praedicas.
124	Ita ut dícis: nam si faxis, te in caveam dabo.
125	sed satis verborumst. cura quae iussi atque abi.
126	ego ibo ad fratrem ad alios captivos meos,
127	visam ne nocte hac quippiam turbaverint.
128	inde mé continuo recipiam rursum domum.
129	Aegre est mi, hunc facere quaestum carcerarium
130	propter sui gnati miseriam miserum senem.
131	sed si ullo pacto ille huc conciliari potest,
132	vel carnificinam hunc facere possum perpeti.
133	Quis hic lóquitur?
133b	Ego, qui tuo maerore maceror,
134	macesco, consenesco et tabesco miser;
135	ossa atque pellis sum miser a macritudine;
136	neque umquam quicquam me iuvat quod edo domi:
137	foris aliquantillum etiam quod gusto, id beat.
138	Ergasile, salve.
138b	Di te bene ament, Hegio.
139	Ne fle.
139b	Egone illum non fleam? égon non defleam
140	Talem adulescentem?
140b	Semper sensi, filio
141	meo te ésse amicum, et illum intellexi tibi.
142	Tum denique homines nostra intellegimus bona,
143	quom quae in potestate habuimus, ea amisimus.
144	ego, postquam gnatus tuos potitust hostium,
145	expertus quanti fuerit nunc desidero.
146	Alienus cum eius incommodum tam aegre feras,
147	quid me patrem par facerest, cui ille est unicus?
148	Alienus ego? alienus illi? aha, Hegio,
149	numquam istuc dixis neque animum induxis tuom;
150	tibi ille únicust, mi etiam unico magis unicus.
151	Laudo, malum cum amici tuom ducis malum.
152	nunc habe bonum animum.
152b	Eheu, huic illud dolet,
153	quia nunc remissus est edendi exercitus.
154	Nullumne interea nactu's nactus es , qui posset tibi
155	remissum quem dixti imperare exercitum?
156	Quid credis? fugitant omnes hanc provinciam,
157	quoi optigerat postquam captust Philopolemus tuos.
158	Non pol mirandum est fugitare hanc provinciam.
159	multis et multigeneribus opus est tibi
160	militibus: primumdum opus est Pistorensibus;
161	eorum sunt aliquot genera Pistorensium:
162	opus Pániceis est, opus Placentinis quoque;
163	opus Turdetanis, opust Ficedulensibus;
164	iam maritumi omnes milites opus sunt tibi.
165	Vt saepe summa ingenia in occulto latent;
166	hic qualis imperator nunc privatus est.
167	Habe modo bonum animum, nam illum confido domum
168	in his diebus me reconciliassere.
169	nam eccum hic captivom adulescentem intus Aleum,
170	prognatum genere summo et summis ditiis:
171	hoc illum me mutare confido pote.
172	Ita di deaeque faxint. sed num quo foras
173	vocatus es ad cenam?
173b	Nusquam, quod sciam.
174	sed quid tu id quaeris?
174b	Quia mi est natalis dies;
175	propterea te vocari ad te ad cenam volo.
176	Facete dictum. sed si pauxillo potes
177	contentus esse.
177b	Ne perpauxillum modo,
178	nam istoc me assiduo victu delecto domi;
179	age sis, roga emptum: nisi qui meliorem adferet
180	quae mi atque amicis placeat condicio magis,
181	quasi fundum vendam, meis me addicam legibus.
182	Profundum vendis tu quidem, haud fundum, mihi.
183	sed si venturu's venturus es , temperi.
183b	Em, vel iam otium est.
184	I modo, venare leporem: nunc irim tenes;
185	nam meus scruposam victus commetat viam.
186	Numquam istoc vinces me, Hegio, ne postules:
187	cum calceatis dentibus veniam tamen.
188	Asper meus victus sane est.
188b	Sentisne essitas?
189	Terrestris cena est.
189b	Sus terrestris bestia est.
190	Multis holeribus.
190b	Curato aegrotos domi.
191	numquid vis?
191b	Venias temperi.
191c	Memorem mones.—
192	Ibo intro atque intus subducam ratiunculam,
193	quantillum argenti mi ápud trapezitam siet.
194	ad fratrem, quo ire dixeram, mox ivero.—
195	Si di ímmortales íd voluerunt, vós hanc aerumnam éxsequi,
196	decét id pati animo aéquo: si id faciétis, levior lábos erit.
197	domi fuístis, credo, líberi:
198	nunc servitus si evenit, ei vos morigerari mos bonust
199	et erili imperio eamque ingeniis vostris lenem reddere.
200	indigna digna habenda sunt, erus quae facit.
200a	Oh oh oh.
201	Éiulatione haud opus est, oculis haud lacrimantibus:
202	in ré mala animo sí bono utare, ádiuvat.
203	At nós pudet, quia cúm catenis súmus.
203b	At pigeat póstea
204	nostrum erum, si vos éximat vínculis,
205	aút solutós sinat, quós argento émerit.
206	Quid a nóbis metuit? scímus nos
207	nóstrum officiúm quod est, sí solutós sinat.
208	Át fugam fíngitis: séntio quam rem ágitis.
209	Nós fugiamus? quó fugiamus?
209b	In patriam.
209c	Apage, haud nós id deceat,
210	fúgitivos imitári.
210b	Immo edepol, si érit occasio, haúd dehortor.
211	Únum exoráre vos sínite nos.
211b	Quídnam id est?
212	Út sine hisce arbitris
213	átque vobis nobis détis lócum loquendi.
214	Fíat. abscédite hinc: nós concedámus huc.
215	séd brevem orátionem íncipisse.
215a	Em istúc mihi certum erat. cóncede huc.
216	Abíte ab ístis.
216b	Obnóxii ámbo
217	vóbis sumus própter hanc rém, quom quae vólumus nos
218	copia est † ea facitis nos compotes.
219	Sécede huc núnciam, sí videtúr, procul,
220	ne arbitri dicta nostra arbitrari queant
221	neu permanet palam haec nostra fallacia.
222	nam doli non doli sunt, nisi astu colas,
223	sed malum maxumum, si id palam provenit.
224	nam sí erus mihi es tu átque ego me túom esse servom assímulo,
225	tamen víso opust, cauto est opus, ut hoc sóbrie sineque árbitris
226	accúrate agátur, docte ét diligénter;
227	tanta íncepta rés est: haud sómniculóse hoc
228	agéndum est.
228b	Ero út me volés esse.
228c	Spéro.
229	Nam tú nunc vidés pro tuó caro cápite
230	carum ófferre mé meum capút vilitáti.
231	Scio.
231b	At scíre memento, quándo id quód voles habébis;
232	nam fére maxima pars mórem hunc hominés habent: quod síbi volunt,
233	dum id ímpetrant, boní sunt;
234	sed íd ubi iam penes sése habent,
235	éx bonis péssimi et fraúdulentíssimi
236	fíunt: nunc út mihi té volo esse aútumo.
237	quód tibi suádeam, suádeam meó patri.
238	Pól ego si te aúdeam, meúm patrem nóminem:
239	nám secundúm patrem tu és pater próximus.
240	Aúdio.
240b	Et proptérea saepiús te uti memíneris moneo:
241	non ego erus tibi, sed servos sum; nunc obsecro te hoc unum—
242	quoniam nobis di immortales animum ostenderunt suom,
243	ut qui erum me tibi fuisse atque esse conservom velint,
244	quom antehac pro iure imperitabam meo, nunc te oro per precem—
245	per fortunam incertam et per mei te erga bonitatem patris,
246	perque consérvitium commune, quód hostica evenit manu,
247	ne me secus honore honestes quam quom servibas mihi,
248	atque ut qui fueris et qui nunc sis meminisse ut memineris.
249	Scio quidem me te esse nunc et te esse me.
249b	Em istuc si potes
250	memoriter meminisse, inest spes nobis ín hac astutia.
251	Iam ego revertar intro, si ex his quae volo exquisivero.
252	ubi sunt isti quos ante aedis iussi huc produci foras?
253	Edepol tibi ne in quaestione essemus cautum intellego,
254	ita vinclis custodiisque circum moeniti sumus.
255	Qui cavet ne decipiatur, vix cavet, cum etiam cavet;
256	etiam cum cavisse ratus est, saepe is cautor captus est.
257	an vero non iusta causa est, ut vos servem sedulo,
258	quos tam grandi sim mercatus praesenti pecunia?
259	Neque pol tibi nos, quia nos servas, aequomst vitio vortere,
260	neque te nobis, sí abeamus hinc, si fuat occasio.
261	Vt vos hic, itidem illic apud vos meus servatur filius.
262	Captus est?
262b	Ita.
262c	Non igitur nos soli ignavi fuimus.
263	Secede huc. nam sunt quae éx te solo scitari volo.
264	quarum rerum te falsilocum mi esse nolo.
264b	Non ero
265	quod sciam. si quid nescibo, id nescium tradam tibi.
266	Nunc senex est in tostrina, nunc iam cultros attinet.
267	ne id quidem, involucrum inicere, voluit, vestem ut ne inquinet.
268	sed utrum strictimne adtonsurum dicam esse an per pectinem,
269	nescio; verum, si frugist, usque admutilabit probe.
270	Quid tu? servosne esse an liber mavelis, memora mihi.
271	Proxumum quod sit bono quodque a malo longissume,
272	id volo; quamquam non multum fuit molesta servitus,
273	nec mihi secus erat quam si essem familiaris filius.
274	Eugepae, Thalem talento non emam Milesium,
275	nam ad sapientiam huius nimius nugator fuit.
276	ut facete orationem ad servitutem contulit.
277	Quo de genere natust illic Philocrates?
277b	Polyplusio:
278	quod genus illi est unum pollens atque honoratissumum.
279	Quid ipsus hic? quo honore est illic?
279b	Summo, atque ab summis viris.
280	Tum igitur ei cum in Aleis tanta gratia est, ut praedicas,
281	quid divitiae, suntne opimae?
281b	Vnde excoquat sebum senex.
282	Quid pater, vivitne?
282b	Vivom, cum inde abimus, liquimus;
283	nunc vivat ne necne, id Orcum scire oportet scilicet.
284	Salva res est, philosophatur quoque iam, non mendax modo est.
285	Quid erat ei nomen?
285b	Thensaurochrysonicochrysides.
286	Videlicet propter divitias inditum id nomen quasi est.
287	Immo edepol propter avaritiam ipsius atque audaciam.
288	nam ille quidem Theodoromedes fuit germano nomine.
289	Quid tu ais? tenaxne pater est eius?
289b	Immo edepol pertinax;
290	quin etiam ut magis nóscas: Genio suo ubi quando sacruficat,
291	ad rem divinam quibus est opus, Samiis vasis utitur,
292	ne ipse Genius surripiat: proinde aliis ut credat vide.
293	Sequere hac me igitur. eadem ego ex hoc quae volo exquaesivero.
294	Philocrates, hic fecit, hominem frugi ut facere oportuit.
295	nám ego ex hoc quo genere gnatus sis scio, hic fassust mihi;
296	haec tu eadem si confiteri vis, tua ex re feceris:
297	quae tamen scio scire me ex hoc.
297b	Fecit officium hic suom,
298	cum tibi est confessus verum, quam quam volui sedulo
299	meam nobilitatem occultare et genus et divitias meas,
300	Hegio; nunc quando patriam et libertatem perdidi,
301	non ego istúnc me potius quam te metuere aequom censeo.
302	vis hostilis cum istoc fecit meas opes aequabiles;
303	memini, cum dicto haud audebat: facto nunc laedat licet.
304	sed viden? fortuna humana fingit artatque ut lubet:
305	me, qui liber fueram, servom fecit, e summo infimum;
306	qui imperare insueram, nunc alterius imperio obsequor.
307	et quidem si, proinde ut ipse fui imperator familiae,
308	habeam dominum, non verear ne iniuste aut graviter mi imperet.
309	Hegio, hoc te monitum, nisi forte ipse non vis, voluerim.
310	Loquere audacter.
310b	Tam ego fui ante liber quam gnatus tuos,
311	tam mihi quam illi libertatem hostilis eripuit manus,
312	tam ille apud nos servit, quam ego nunc hic apud te servio.
313	est profecto deus, qui quae nos gerimus auditque et videt:
314	is, uti tu me hic habueris, proinde illum illic curaverit;
315	bene merenti bene profuerit, male merenti par erit.
316	quam tu filium tuom, tam páter me meus desiderat.
317	Memini ego istuc. sed faterin eadem quae hic fassust mihi?
318	Ego patri meo esse fateor summas divitias domi
319	meque summo genere gnatum. sed te optestor, Hegio,
320	ne tuom animum avariorem faxint divitiae meae:
321	ne patri, tam étsi sum unicus, decere videatur magis,
322	me saturum servire apud te sumptu et vestitu tuo
323	potius quam illi, ubi minime honestumst, mendicantem vivere.
324	Ego virtute deum et maiorum nostrum dives sum satis.
325	non ego ómnino lucrum omne esse utile homini existimo:
326	scio ego, multos iam lucrum lutulentos homines reddidit;
327	est etiam ubi profecto damnum praestet facere quam lucrum.
328	odi ego aurum: multa multis saepe suasit perperam.
329	nunc hoc animum advorte, ut ea quae sentio pariter scias.
330	filius meus illic apud vos servit captus Alide:
331	eum si reddis mihi, praeterea únum nummum ne duis;
332	et te et hunc amittam hinc. alio pacto abire non potes.
333	Optumum atque aequissumum oras optumusque hominum es homo.
334	sed is privatam servitutem servit illi an publicam?
335	Privatam medici Menarchi.
335b	Pol is quidem huius est cliens.
336	tam hoc quidem tibi in proclivi quam imber est quando pluit.
337	Fac is homo ut redimatur.
337b	Faciam. sed te id oro, Hegio—
338	Quid vis, dum ab re ne quid ores, faciam.
338b	Ausculta, tum scies.
339	ego me amitti, donicum ille huc redierit, non postulo.
340	verum quaeso ut aestumatum hunc mihi des, quem mittam ad patrem,
341	ut is homo redimatur illi.
341b	Immo alium potius misero
342	hinc, ubi erunt indutiae, illuc, tuom qui conveniat patrem,
343	qui tua quae tu iusseris mandata ita út velis perferat.
344	At nihil est ignotum ad illum mittere: operam luseris.
345	hunc mitte, hic transactum reddet omne, si illuc venerit.
346	nec quemquam fideliorem neque cui plus credat potes
347	mittere ad eum nec qui magis sit servos ex sententia,
348	neque adeo cui suom concredat filium hodie audacius.
349	ne vereare, meo periclo húius ego experiar fidem,
350	fretus ingenio eius, quod me ésse scit erga se benevolum.
351	Mittam equidem istunc aestumatum tua fide, si vis.
351b	Volo;
352	quam citissime potest, tam hoc cedere ad factum volo.
353	Num quae causa est quin, si ille huc non redeat, viginti minas
354	mihi des pro illo?
354b	Optuma immo.
354c	Solvite istum nunciam,
355	atque utrumque.
355b	Di tibi omnis omnia optata offerant,
356	cum me tanto honore honestas cumque ex vinclis eximis.
357	hoc quidem haud molestumst, iam quod collus collari caret.
358	Quod bonis bene fit beneficium, gratia ea gravida est bonis.
359	nunc tu illum si illo es missurus, dice monstra praecipe
360	quae ad patrem vis nuntiari. vin vocem huc ad te?
360b	Voca.
361	Quae res bene vortat mihi meoque filio
362	vobisque, volt te novos erus operam dare
363	tuo veteri domino, quod is velit, fideliter.
364	nam ego te aestumatum huíc dedi viginti minis,
365	hic autem té ait mittere hinc velle ad patrem,
366	meum ut illic redimat filium, mutatio
367	inter me atque illum ut nostris fiat filiis.
368	Vtroque vorsum rectumst ingenium meum,
369	ad te atque ad illum; pro rota me uti licet:
370	vel ego huc vel illuc vortar, quo imperabitis.
371	Tute tibi tuopte ingenio prodes plurumum,
372	cum servitutem íta fers ut ferri decet.
373	sequere. em tibi hominem.
373b	Gratiám habeo tibi,
374	quom copiam istam mi et potestatem facis,
375	ut ego ad parentes hunc remittam nuntium,
376	qui me quid rerum hic agitem et quid fieri velim
377	patri meo, ordine omnem rem, illuc perferat.
378	nunc ita convenit inter me atque hunc, Tyndare,
379	ut te aestumatum in Alidem mittam ad patrem,
380	si non rebitas huc, ut viginti minas
381	dem pro te.
381b	Recte convenisse sentio.
382	nam pater expectat aut me aut aliquem nuntium,
383	qui hinc ad se veniat.
383b	Ergo animum advortas volo
384	quae nuntiare hinc te volo in patriam ad patrem.
385	Phílocrates, ut adhuc locorum feci, faciam sedulo,
386	ut potissimum quod in rem recte conducat tuam,
387	id petam idque persequar corde et animo atque viribus.
388	Facis ita ut te facere oportet. nunc animum advortas volo:
389	omnium primum salutem dicito matri et patri
390	et cognatis et si quem alium benevolentem videris;
391	me hic valere et servitutem servire huic homini optumo,
392	qui me honore honestiorem semper fecit et facit.
393	Istuc ne praecipias, facile memoria memini tamen.
394	Nam equidem, nisi quod custodem habeo, liberum me esse arbitror.
395	dicito patri, quo pacto mihi cum hoc convenerit
396	de huius filio.
396b	Quae memini, mora mera est monerier.
397	Vt eum redimat et remittat nostrum huc amborum vicem.
398	Meminero.
398b	At quamprimum pote: istuc in rem utriquest maxime.
399	Non tuom tu magis videre quam ille suom gnatum cupit.
400	Meus mihi, suos cuique est carus.
400b	Numquid aliud vis patri
401	nuntiari?
401b	Me hic valere et (tute audacter dicito,
402	Tyndare) inter nos fuisse ingenio haud discordabili,
403	neque te commeruisse culpam (neque me adversatum tibi)
404	beneque ero gessisse morem in tantis aerumnis tamen;
405	neque med umquam deseruisse te neque factis neque fide,
406	rebus in dubiis egenis. haec pater quando sciet,
407	Tyndare, ut fueris animatus erga suom gnatum atque se,
408	numquam erit tam avarus, quin te gratiis emittat manu †
409	et mea opera, si hinc rebito, faciam ut faciat facilius.
410	nam tua opera et comitate et virtute et sapientia
411	fecisti ut redire liceat ad parentis denuo,
412	cúm apud hunc confessus es et genus et divitias meas:
413	quo pacto emisisti e vinclis tuom erum tua sapientia.
414	Feci ego ista út commemoras, et te meminisse id gratum est mihi.
415	merito tibi ea evenerunt a me; nam nunc, Philocrates,
416	sí ego item memorem quae me erga multa fecisti bene,
417	nox diem adimat; nam quasi servos meus esses, nihilo setius
418	tu mihi obsequiosus semper fuisti.
418b	Di vostram fidem,
419	hominum ingenium liberale. ut lacrumas excutiunt mihi.
420	videas corde amare inter se. quantis lautus laudibus
421	suom erum servos collaudavit.
421b	Pól istic me haud centesimam
422	partem laudat quam ipse meritust ut laudetur laudibus.
423	Ergo cum optume fecisti, nunc adest occasio
424	bene facta cumulare, ut erga hunc rem geras fideliter.
425	Magis non factum possum velle, quam opera experiar persequi;
426	id ut scias, Iovem supremum testem laudo, Hegio,
427	me infidelem non futurum Philocrati.
427b	Probus es homo.
428	Nec me secus umquam ei facturum quicquam quam memet mihi.
429	Istaec dicta te experiri et operis et factis volo;
430	et, quo minus dixi quam volui de te, animum advortas volo,
431	atque horunc verborum causa caveto mi iratus fuas;
432	sed, te quaeso, cogitato hinc mea fide mitti domum
433	te aestimatum, et méam esse vitam hic pro te positam pignori,
434	ne tu me ignores, quom extemplo meo é conspectu abscesseris,
435	quom me servom in servitute pro ted hic reliqueris,
436	tuque te pro libero esse ducas, pignus deseras
437	neque des operam pro me ut huius reducem facias filium;
438	scito te hinc minis viginti aéstumatum mittier.
439	fac fidelis sis fideli, cave fidem fluxam geras:
440	nam pater, scio, faciet quae illum facere oportet omnia;
441	serva tibi in perpetuom amicum me, atque hunc inventum inveni.
442	haec per dexteram tuam te dextera retinens manu
443	opsecro, infidelior mihi ne fuas quam ego sum tibi.
444	tu hóc age. tu mihí erus nunc es, tu patronus, tu pater,
445	tibi commendo spes opesque meas.
445b	Mandavisti satis.
446	satin habes, mandata quae sunt facta si refero?
446b	Satis.
447	Et tua et tua huc ornatus reveniam ex sententia.
448	numquid aliud?
448b	Vt quam primum possis redeas.
448c	Res monet.
449	Sequere me, viaticum ut dem á trapezita tibi,
450	eadem opera a praetore sumam syngraphum.
450b	Quem syngraphum?
451	Quem hic ferat secum ad legionem, hinc ire huic ut liceat domum.
452	tu intro abi.
452b	Bene ambulato.—
452c	Bene vale.
452d	Edepol rem meam
453	constabilivi, quom illos emi de praeda a quaestoribus;
454	expedivi ex servitute filium, si dis placet.
455	at etiam dubitavi, hos homines emerem an non emerem, diu.
456	servate istum sultis intus, servi, ne quoquam pedem
457	ecferat sine custodela. iam ego apparebo domi;
458	ad fratrem modo captivos alios inviso meos,
459	eadem percontabor, ecquis hunc ádulescentem noverit.
460	sequere tu, te ut amittam; ei rei primum praevorti volo.—
461	Míser homo est, qui ipse sibi quod edit quaerit et id aegre invenit,
462	sed ille est miserior, qui et aegre quaerit et nihil invenit;
463	ille miserrimust, qui cum esse cupit, tum quod edit non habet.
464	nam hercle ego huic die, si liceat, oculos effodiam libens,
465	ita malignitate oneravit omnis mortalis mihi;
466	neque ieiuniosiorem neque magis ecfertum fame
467	vidi nec quoi minus procedat quidquid facere occeperit,
468	ita venter gutturque resident esurialis ferias.
469	ilicet parasiticae arti maximam malam crucem,
470	ita iuventus iam ridiculos inopesque ab se segregat.
471	nil morantur iam Lacones unisubselli viros,
472	plagipatidas, quibus sunt verba sine penu et pecunia:
473	eos requirunt, qui libenter, quom ederint, reddant domi;
474	ipsi obsonant, quae parasitorum ante erat provincia,
475	ipsi de foro tam aperto capite ad lenones eunt
476	quam in tribú aperto capite sontes condemnant reos;
477	neque ridiculos iam terrunci faciunt, sese omnes amant.
478	nám uti dudum hinc abii, accessi ad adulescentes in foro.
479	salvete inquam. quo imus una ínquam ad prandium? atque illi tacent.
480	quis ait "hoc" aut quis profitetur? inquam. quasi muti silent,
481	neque me rident. ubi cenamus? inquam. átque illi abnuont.
482	dico unum ridiculum dictum de dictis melioribus,
483	quibus solebam menstruales epulas ante adipiscier:
484	nemo ridet; scivi extemplo rem de compecto geri;
485	ne canem quidem irritatam voluit quisquam imitarier,
486	saltem, si non arriderent, dentes ut restringerent.
487	abeo ab illis, postquam video me sic ludificarier;
488	pergo ad alios, venio ad alios, deinde ad alios: una res.
489	omnes de compecto rém agunt, quasi in Velabro olearii.
490	nunc redeo inde, quoniam mé ibi video ludificarier.
491	item alii parasiti frustra obambulabant in foro.
492	nunc barbarica lege certumst ius meum omne persequi:
493	qui consilium iniere, quo nos victu et vita prohibeant,
494	is diem dicam, irrogabo multam, ut mihi cenas decem
495	meo arbitratu dent, cum cara annona sit. sic egero.
496	nunc ibo ad portum hinc: est illic mi una spes cenatica;
497	si éa decolabit, redibo huc ad senem ad cenam asperam.—
498	Quid est suávius, quam bene rém gerere,
499	bonó publicó, sic ut égo feci herí,
500	cum emi hósce homines: ubi quísque vident,
501	eúnt obviam gratulánturque eám rem.
502	íta me miserum restitando
503	retinendoque lassum reddiderunt:
504	vix éx gratulándo misér iam eminebam.
505	tandem ábii ad praetórem; ibí vix requiévi:
506	rogo sýngraphum, datur mi ílico; dedi Týndaro: ille abiít domum.
507	inde ílico praevórtor domúm, postquam id áctum est;
508	eo prótinus ad fratrém, mei ubi súnt alii captívi.
509	rogo, Philocratem ex Alide ecquis hominum
510	noverit: tandem hic exclamat, eum sibi esse sodalem;
511	dico eum esse apud me; hic extemplo orat obsecratque,
512	eum sibi ut liceat videre:
513	iussi ílico hunc exsolvi. nunc tu sequere me,
514	ut quód me oravisti ímpetres, eum hóminem uti convénias.—
516	Nunc íllud est, cum mé fuisse quam ésse nimio mávelim:
517	nunc spes opes auxiliaque a me segregant spernuntque se.
518	hic illést dies, cum nulla vitae meae salus sperabilest,
519	neque † exílium exitio est néque adeo spes, quae mi hunc aspellat metum,
520	nec subdolis mendaciis mihi usquam mantellum est meis,
521	nec sycophantiis nec fucis ullum mantellum obviam est
522	neque deprecatio perfidiis meis nec male factis fuga est,
523	nec confidentiae usquam hospitium est nec deverticulum dolis:
524	operta quae fuere aperta sunt, patent praestigiae,
525	ómnis res palam est, néque de hac re negotium est,
526	quín male occidam oppetamque pestem eri vicem meamque.
527	perdidit me Aristophontes hic qui venit modo intro †
528	is me novit, is sodalis Philocrati et cognatus est.
529	neque iám Salus servare, si volt, me potest, nec copia est,
530	nisi si áliquam corde machinor astutiam.
531	quám, malum? quid machiner? quid comminiscar? maxumas
532	nugás ineptus incipisso. haereo.
533	Quo illúm nunc hominem próripuisse fóras se dicam ex aédibus?
534	Núnc enim vero ego óccidi: eúnt ad te hostes, Tyndare.
535	quíd loquar? quid fabulabor? quid negabo aut quid fatebor?
536	mihi rés omnis ín incerto sita est. quid rebus confidam meis?
537	utinám te di prius perderent, quam periisti e patria tua,
538	Aristophontes, qui ex parata re imparatam omnem facis.
539	occísa est haec res, nisi reperio atrocem mi aliquam astutiam.
540	Sequere. ém tibi hominem. adi, atque adloquere.
540b	Quis homo est me hominum miserior?
541	Quíd istuc est quod meos te dicam fugitare oculos, Tyndare,
542	proque ignoto me aspernari, quasi me numquam noveris?
543	equidem tam sum servos quam tu, etsi ego domi liber fui,
544	tu usque a puero servitutem servivisti in Alide.
545	Edepol minime miror, si te fugitat aut oculos tuos,
546	aut si te odit, qui istum appelles Tyndarum pro Philocrate.
547	Hegió, hic homó rabiosus habitus est in Alide,
548	ne tu quód istic fabuletur auris immittas tuas.
549	nam istic hastis insectatus est domi matrem et patrem,
550	et illic isti qui insputatur morbus interdum venit.
551	proin tu ab istoc procul recedas.
551b	Vltro istum a me.
551c	Ain, verbero?
552	me rabiosum atque insectatum esse hastis meum memoras patrem,
553	et eum morbum mi esse, ut qui me ópus sit insputarier?
554	Ne verere, multos iste morbus homines macerat,
555	quibus insputari saluti fuit atque is profuit.
556	Quid tu autem? etiam huic credis?
556b	Quid ego credam huic?
556c	Insanum esse me?
557	Viden tu hunc, quam ínimico voltu intuetur? concedi optumumst,
558	Hegio: fit quód tibi ego dixi, glíscit rabies, cave tibi.
559	Credidi esse insanum extemplo, ubi te appellavit Tyndarum.
560	Quin suom ipse interdum ignorat nomen neque scit qui siet.
561	At etiam te suom sodalem esse aibat.
561b	Haud vidi magís.
562	et quidem Alcumeus atque Orestes et Lycurgus postea
563	una opera mihi sunt sodales qua iste.
563b	At etiam, furcifer,
564	male loqui mi audés? non ego te novi?
564b	Pol planum id quidem est,
565	non novisse, qui istum appelles Tyndarum pro Philocrate.
566	quem vides, eum ignoras: illum nominas quem non vides.
567	Immo iste eum sese ait, qui non est, esse, et qui vero est, negat.
568	Tu énim repertu's repertus es , Philocratem qui superes veriverbio.
569	Pol ego ut rem video, tu inventu's inventus es , vera vanitudine
570	qui convincas. sed quaeso hercle, agedum aspice ad me.
570b	Em.
570c	Dic modo:
571	tun negas te Tyndarum esse?
571b	Négo, inquam.
571c	Tun te Philocratem
572	esse ais?
572b	Égo, inquam.
572c	Tune huic credis?
572d	Plus quidem quam tibi aut mihi.
573	nam ílle quidem, quem tu hunc memoras esse, hodie hinc abiit Alidem
574	ad patrem huius.
574b	Quem patrem, qui servos est?
574c	Et tu quidem
575	servos es, liber fuisti, et ego me confido fore,
576	si huius huc reconciliasso in libertatem filium.
577	Quid ais, furcifer? tun te gnatum esse memoras liberum?
578	Non equidem me Liberum, sed Philocratem esse aio.
578b	Quid est?
579	ut scelestus, Hegio, nunc iste te ludos facit.
580	nám is est servos ipse, neque praeter se umquam ei servos fuit.
581	Quia tute ipse eges in patria nec tibi qui vivas domist,
582	omnis inveniri similis tui vis; non mirum facis:
583	est miserorum, ut malevolentes sint atque invideant bonis.
584	Hegio, vide sis, ne quid tu huic temere insistas credere.
585	atque, ut perspicio, profecto iam áliquid pugnae edidit.
586	filium tuom quód redimere se ait, id ne utiquam mihi placet.
587	Scio te id nolle fieri; efficiam tamen ego id, si di adiuvant.
588	illum restituam huic, hic autem in Alidem me meo patri.
589	propterea ad patrem hinc amisi Tyndarum.
589b	Quin tute is es:
590	neque praeter te in Alide ullus servos istoc nominest.
591	Pergin servom me exprobrare esse, id quod vi hostili optigit?
592	Enim iam nequeo contineri.
592b	Heus, audin quid ait? quin fugis?
593	iam illic hic nos insectabit lapidibus, nisi illunc iubes
594	comprehendi.
594b	Crucior.
594c	Ardent oculi: fit opus, Hegio;
595	viden tu illi maculari corpus totum maculis luridis?
596	atra bilis agitat hominem.
596b	At pol te, si hic sapiat senex,
597	pix atra agitet apud carnificem tuoque capiti inluceat.
598	Iam deliramenta loquitur, laruae stimulant virum.
599	hercle qui, si hunc comprehendi iusseris, sapias magis.
600	Crucior, lapidem non habere mé, ut illi mastigiae
601	cerebrum excutiam, qui me insanum verbis concinnat suis.
602	Audin lapidem quaeritare?
602b	Solus te solum volo,
603	Hegio.
603b	Istinc loquere, si quid vis, procul. tamen audiam.
604	Namque edepol si adbites propius, os denasabit tibi
605	mordicus.
605b	Neque pol me insanum, Hégio, esse creduis
606	neque fuisse umquam, neque esse morbum quem istic autumat.
607	verum si quid metuis a me, iube me vinciri: volo,
608	dum istic itidem vinciatur.
608b	Immo enim vero, Hegio,
609	istic, qui volt, vinciatur.
609b	Tace modo. ego te, Philocrates
610	false, faciam ut verus hodie reperiare Tyndarus.
611	quid mi abnutas?
611b	Tibi ego abnuto?
611c	Quid agat, si absis longius?
612	Quid ais? quid si adeam hunc insanum?
612b	Nugas. ludificabitur,
613	garriet quoi neque pes umquam neque caput compareat.
615	ornamenta absunt: Aiacem, hunc cum vides, ipsum vides.
616	Nihili facio. tamen adibo.
616b	Nunc ego omnino occidi,
617	nunc ego intér sacrum saxumque sto, nec quid faciam scio.
618	Do tibi operam, Aristophontes, si quid est quod me velis.
619	Ex me audibis vera quae nunc falsa opinare, Hegio.
620	sed hoc primúm, me expurigare tibi volo, me insaniam
621	neque tenere neque mi esse ullum morbum, nisi quod servio.
622	at ita me rex deorum atque hominum faxit patriae compotem,
623	ut istic Philocrates non magis est quam aut ego aut tu.
623b	Eho dic mihi,
624	quis illic igitur est?
624b	Quem dudum dixi a principio tibi.
625	hoc si secus reperies, nullam causam dico quin mihi
626	et parentum et libertatis apud te deliquio siet.
627	Quid tu ais?
627b	Me tuom esse servom et te meum erum.
627c	Haud istuc rogo.
628	fuistin liber?
628b	Fui.
628c	Enim vero non fuit, nugas agit.
629	Qui tu scis? an tu fortasse fuisti meae matri obstetrix,
630	qui id tam audacter dicere audes?
630b	Puerum te vidi puer.
631	At ego te video maior maiorem: ém rursum tibi.
632	meam rem non cures, si recte facias. num ego curo tuam?
633	Fuitne huic patér Thensaurochrysonicochrysides?
634	Non fuit, neque ego istuc nomen umquam audivi ante hunc diem.
635	Philocrati Theodoromedes fuit pater.
635b	Pereo probe.
636	quin quiescis? i dierectum cor meum, ac suspende te.
637	tu sussultas, ego miser vix asto prae formidine.
638	Satin istuc mihi exquisitum est, fuisse hunc servom in Alide
639	neque esse hunc Philocratem?
639b	Tam satis quam numquam hoc invenies secus.
640	sed ubi is nunc est?
640b	Vbi ego minime atque ipsus se volt maxume.
643	sed vide sis.
643b	Quin exploratum dico et provisum hoc tibi.
644	Certon?
644b	Quin nihil, inquam, invenies magis hoc certo certius.
645	Philocrates iam inde usque amicus fuit mihi a puero puer.
641	Tum igitur ego deruncinatus, deartuatus sum miser
642	huius scelesti techinis, qui me ut lubitum est ductavit dolis.
646	sed qua faciest tuos sodalis Philocrates?
646b	Dicam tibi:
647	macilento ore, naso acuto, corpore albo, oculis nigris,
648	subrufus aliquantum, crispus, cincinnatus.
648b	Convenit.
649	Vt quidem hercle in medium ego hodie pessume processerim.
650	vae illis virgis miseris, quae hodie in tergo morientur meo.
651	Verba mihi data esse video.
651b	Quid cessatis, compedes,
652	currere ad me meaque amplecti crura, ut vos custodiam?
653	Satin med illi hodie scelesti capti ceperunt dolo?
654	illic servom se assimulabat, hic sese autem liberum.
655	nuculeum amisi, retinui pignori putamina.
656	ita mihi stólido sursum versum os sublevere offuciis.
657	hic quidem mé numquam irridebit. Colaphe, Cordalio, Corax,
658	ite istinc, ecferte lora.
658b	Num lignatum mittimur?
659	Inícite huic manicas mastigiae.
660	Quid hoc ést negoti? quid ego deliqui?
660b	Rogas,
661	sator sartorque scelerum, et messor maxume?
662	Non occatorem dicere audebas prius?
663	nam semper occant prius quam sariunt rustici.
664	At ut cónfidenter mihi contra astitit.
665	Decet innocentem servom átque innoxium
666	confidentem esse, suom apud erum potissimum.
667	Adstringite isti sultis vehementer manus.
668	Tuós sum, tu has quidem vel praecidi iube.
669	sed quid negoti est, quam ob rem suscenses mihi?
670	Quia me meamque rem, quod in te uno fuit,
671	tuis scelestis falsidicis fallaciis
672	deartuasti dilaceravisti atque opes
673	confecisti omnes, res ac rationes meas:
674	ita mi exemisti Philocratem fallaciis.
675	illum esse servom credidi, te liberum;
676	ita vosmet aiebatis itaque nomina
677	inter vos permutastis.
677b	Fateor, omnia
678	facta esse ita ut tu dicis, et fallaciis
679	abiisse eum abs te mea opera atque astutia;
680	an, obsecro hercle te, id nunc suscenses mihi?
681	At cum cruciatu maxumo id factumst tuo.
682	Dum ne ob male facta, peream, parvi aestumo.
683	si ego hic peribo, ast ille ut dixit non redit,
684	at erit mi hoc factum mortuo memorabile,
685	me meum erum captum ex servitute atque hostibus
686	reducem fecisse liberum in patriam ad patrem,
687	meumque potius me caput periculo
688	praeoptavisse, quam is periret, ponere.
689	Facito ergo ut Acherunti clueas gloria.
690	Qui per virtutem, periit, at non interit.
691	Quando ego te exemplis pessumis cruciavero
692	atque ob sutelas tuas te morti misero,
693	vel te interiisse vel periisse praedicent;
694	dum pereas, nihil intererit: dicant vivere.
695	Pol si istuc faxis, haud sine poena feceris,
696	si ille huc rebitet, sicut confido affore.
697	Pro di immortales, nunc ego teneo, nunc scio
698	quid hoc sít negoti. meus sodalis Philocrates
699	in libertate est ad patrem in patria. bene est,
700	nec quisquam est mihi, aeque melius cui velim.
701	sed hoc mihi aegre est, me huic dedisse operam malam,
702	qui nunc propter me meaque verba vinctus est.
703	Votuin te quicquam mi hodie falsum proloqui?
704	Votuisti.
704b	Cur es ausus mentiri mihi?
705	Quia vera obessent illi quoi operam dabam:
706	nunc falsa prosunt.
706b	At tibi oberunt.
706c	Optumest.
707	at erum servavi, quem servatum gaudeo,
708	cui me custodem addiderat erus maior meus.
709	sed malene id factum árbitrare?
709b	Pessume.
710	At ego aio recte, qui abs te sorsum sentio.
711	nam cogitato, si quis hoc gnato tuo
712	tuos servos faxit, qualem haberes gratiam?
713	emitteresne necne eum servom manu?
714	essetne apud te is servos acceptissimus?
715	responde.
715b	Opinor.
715c	Cur ergo iratus mihi es?
716	Quia illi fuisti quam mihi fidelior.
717	Quid? tu una nocte postulavisti et die
718	recens captum hominem, nuperum novicium,
719	te perdocere ut melius consulerem tibi,
720	quam illi, quicum una a puero aetatem exegeram?
721	Ergo ab eo petito gratiam istam. ducite,
722	ubi ponderosas crassas capiat compedes.
723	inde ibis porro in latomias lapidarias.
724	ibi quom alii octonos lapides effodiunt, nisi
725	cotidiano sesquiopus confeceris,
726	Sescentoplago nomen indetur tibi.
727	Per deos atque homines ego te obtestor, Hegio,
728	ne tu istunc hominem perduis.
728b	Curabitur;
729	nam noctu nervo vinctus custodibitur,
730	interdius sub terra lapides eximet:
731	diu ego húnc cruciabo, non uno absolvam die.
732	Certumne est tíbi istuc?
732b	Non moriri certius.
733	abducite istum actutum ad Hippolytum fabrum,
734	iubete huic crassas compedes impingier;
735	inde extra portam ad meum libertum Cordalum
736	in lapicidinas facite deductus siet:
737	atque hunc me velle dicite ita curarier,
738	ne qui deterius huic sit quam cui pessume est.
739	Cur ego te invito me esse salvom postulem?
740	periclum vitae meae tuo stat periculo.
741	post mortem in morte nihil est quod metuam mali.
742	etsi pervivo usque ad summam aetatem, tamen
743	breve spatium est perferundi quae minitas mihi.
744	vale atque salve, etsi aliter ut dicam meres.
745	tu, Aristophontes, de me ut meruisti, ita vale;
746	nam mihi propter te hoc optigit.
746b	Abducite.
747	At unum hoc quaeso, si huc rebitet Philocrates,
748	ut mi eius facias conveniundi copiam.
749	Periistis, nisi hunc iam e conspectu abducitis.
750	Vis haec quidem hercle est, et trahi et trudi simul.—
751	Illic ést abductus recta in phylacam, ut dignus est.
752	ego illís captivis aliis documentum dabo,
753	ne tale quisquam facinus incipere audeat.
754	quod absque hoc esset, qui mihi hoc fecit palam,
755	usque offrenatum suis me ductarent dolis.
756	nunc certum est nulli posthac quicquam credere.
757	satis súm semel deceptus. speravi miser
758	ex servitute me exemisse filium:
759	ea spes elapsa est. perdidi unum filium,
760	puerum quadrimum quem mihi servos surpuit,
761	neque eum servom umquam repperi neque filium;
762	maior potitus hostium est. quod hoc ést scelus?
763	quasi in orbitatem liberos produxerim.
764	sequere hac. reducam te ubi fuisti. neminis
765	miserere certum est, quia mei miseret neminem.—
766	Exauspicavi ex vinclis. nunc intellego
767	redauspicandum esse in catenas denuo.—
768	Iúppiter supreme, servas me measque auges opes,
769	máximas opimitates opiparasque offers mihi,
770	laudém lucrum, ludum iocum, festivitatem ferias,
771	pompám penum, potationis saturitatem, gaudium,
772	néc cuiquam homini supplicare nunc certum est mihi;
773	nam vél prodesse amico possum vel inimicum perdere,
774	ita híc me amoenitate amoena amoenus oneravit dies.
775	síne sacris hereditatem sum aptus effertissimam.
776	nunc ád senem cursum capessam hunc Hegionem, cui boni
777	tantum affero quantum ipsus a dis optat, atque etiam amplius.
778	nunc cérta res est, eodem pacto ut comici servi solent
779	coníciam in collum pallium, primo ex med hanc rem ut audiat;
780	speróque me ob hunc nuntium aetérnum adepturum cibum.
781	Quanto ín pectore hánc rem meó magis volúto,
782	tanto mi aegritudo auctiór est in animo.
783	ad illum modum sublitum os esse mi hodie!
784	neque íd perspicere quivi.
785	quod cúm scibitúr, tum per úrbem inridébor.
786	cum extemplo ad forum advenero, omnes loquentur:
787	hic illest senex doctus, quoi verba data sunt.
788	sed Ergasilus estne hic, procúl quem video?
789	conlécto quidem est pallio. quidnam acturust?
790	Move áps te moram átque, Ergásile, age hanc rem.
791	éminor interminorque, ne mi obstiterit obviam
792	nisi quis satis diu vixisse sese homo arbitrabitur.
793	nam qui obstiterit, ore sistet.
793b	Hic homo pugilatum incipit.
794	Facere certumst. proinde ita omnes itinera insistant sua,
795	ne quis in hanc plateam negoti conferat quicquam sui.
796	nam meus est ballista pugnus, cubitus catapultast mihi,
797	umerus aries, tum genu quemque icero ad terram dabo,
798	dentilegos omnes mortales faciam, quemque offendero.
799	Quae illaec eminatiost nam? nequeo mirari satis.
800	Faciam ut huius diei locique meique semper meminerit.
801	Qui mihi in cursu opstiterit, faxo vitae is extemplo opstiterit suae.
802	Quid hic homo tantum incipissit facere cum tantis minis?
803	Prius edico, ne quis propter culpam capiatur suam:
804	continete vos domi, prohibete a vobis vim meam.
805	Mira edepol sunt, ní hic in ventrem sumpsit confidentiam.
806	vae misero illi, cuius cibo iste factust imperiosior.
807	Tum pistores scrofipasci, quí alunt furfuribus sues,
808	quarum odore praeterire nemo pistrinum potest:
809	eorum si quoiusquam scrofam in publico conspexero,
810	ex ipsis dominis meis pugnis exculcabo furfures.
811	Basilicas edictiones atque imperiosas habet:
812	satur homost, habet profecto in ventre confidentiam.
813	Tum piscatores, qui praebent populo pisces foetidos,
814	qui advehuntur quadrupedanti crucianti cantherio,
815	quorum odos subbasilicanos omnes abigit in forum,
816	eis ego ora verberabo surpiculis piscariis,
817	ut sciant, alieno naso quam exhibeant molestiam.
818	tum lanii autem, qui concinnant liberis orbas oves,
819	qui locant caedundos agnos et duplam agninam danunt,
820	qui petroni nomen indunt verveci sectario,
821	eum ego si in via petronem publica conspexero,
822	et petronem et dominum reddam mortales miserrumos.
823	Eugepae, edictiones aedilicias hic quidem habet,
824	mirumque adeost ni hunc fecere sibi Aetóli agoranomum.
825	Non ego nunc parasitus sum, sed regum rex regalior,
826	tantus ventri commeatus meo adest in portu cibus.
827	sed ego cesso hunc Hegionem onerare laetitia senem,
828	quó homine hominum adaeque nemo vivit fortunatior?
829	Quae illaec est laetitia, quam illic laetus largitur mihi?
830	Heus ubi estis? ecquis hic est? ecquis hoc aperit ostium?
831	Hic homo ad cenam recipit se ad me.
831b	Áperite hasce ambas fores
832	prius quam pultando assulatim foribus exitium adfero.
833	Perlúbet hunc hominem colloqui. Ergásile.
833b	Ergasilum qui vocat?
834	Respíce.
834b	Fortuna quod tibi nec fácit nec faciet, me iubes.
835	séd quis est?
835b	Réspice ad me, Hégio sum.
835c	Óh mihi,
836	quántum est hominum óptumorum óptume, in témpore advenis.
837	Nescío quem ad portum náctus es ubi cénes, eo fastídis.
838	Cédo manum.
838b	Manum?
838c	Manum, inquam, cedo tuam actutum.
838d	Tene.
839	Gaude.
839b	Quid ego gaudeam?
839c	Quia ego impero, age gaude modo.
840	Pol maerores mi antevortunt gaudiis.
840b	Noli irascier
841	iám ego ex corpore exigam omnis maculas maerorum tibi.
842	gaude audacter.
842b	Gaudeo, etsi nil scio quod gaudeam.
843	Bene facis. iubé—
843b	Quid iubeam?
843c	Ignem ingentem fieri.
844	Ignem ingentem?
844b	Ita dico, magnus ut sit.
844c	Quid? me, volturi,
845	tuan causa aedis incensurum censes?
845b	Noli irascier.
846	iuben an non iubes astitui aúlas, patinas elui,
847	† laridum atque epulas foveri foculis ferventibus?
848	alium pisces praestinatum abire?
848b	Hic vigilans somniat.
849	Alium porcinam atque agninam et pullos gallinaceos?
850	Scis bene esse, si sit unde.
850b	† Pernam atque ophthalmiam,
851	horaeum, scombrum et trygonum et cetum, et mollem caseum?
852	Nominandi istorum tibi erit magis quam edundi copia
853	hic apud me, Ergasile.
853b	Mean me causa hoc censes dicere?
854	Nec nihil hodie nec multo plus tu hic edes, ne frustra sis.
855	proin tu tui cottidiani victi ventrem ad me afferas.
856	Quin ita faciam, ut tu te cupias facere sumptum, etsi ego vetem.
857	Egone?
857b	Tune.
857c	Tum tu mi igitur erus es.
857d	Immo benevolens.
858	vin te faciam fortunatum?
858b	Malim quam miserum quidem.
859	Cedo manum.
859b	Em manum.
859c	Di te omnes adiuvant.
859d	Nil sentio.
860	Non enim es in senticeto, eo non sentis. sed iube
861	vasa tibi pura apparari ád rem divinam cito,
862	atque agnum afferri proprium pinguem.
862b	Cur?
862c	Vt sacrufices.
863	Cui deorum?
863b	Mi hercle, nam égo nunc tibi sum summus Iuppiter,
864	idem ego sum Salus, Fortuna, Lux, Laetitia, Gaudium.
865	proin tu deum hunc saturitate facias tranquillum tibi.
866	Esurire mihi videre.
866b	Mi quidem esurio, non tibi.
867	Tuo arbitratu, facile patior.
867b	Credo, consuetu's consuetus es puer.
868	Iuppiter te dique perdant.
868b	Te hercle—mi aequom est gratias
869	agere ob nuntium; tantum ego nunc porto a portu tibi boni:
870	nunc tu mihi places.
870b	Abi, stultu's stultus es , sero post tempus venis.
871	Igitur olim si advenissem, magis tu tum istuc diceres;
872	nunc hanc laetitiam accipe a me, quam fero. nam filium
873	tuom modo in portu Philopolemum vivom, salvom et sospitem
874	vidi in publica celoce, ibidémque illum adulescentulum
875	Aleum una et tuom Stalagmum servom, qui aufugit domo,
876	qui tibi surripuit quadrimum puerum filiolum tuom.
877	Abi in malam rem, ludis me.
877b	Ita me amabit sancta Saturitas,
878	Hegio, itaque suo me semper condecoret cognomine,
879	ut ego vidi.
879b	Meum gnatum?
879c	Tuom gnatum et genium meum.
880	Et captivom illum Alidensem?
880b	μὰ τὸν )apo/llw.
880c	Et servolum
881	meum Stalagmum, meum qui gnatum surripuit?
881b	ναὶ τὰν ko/ran.
882	Iam credo?
882b	ναὶ τὰν praine/sthn.
882c	Venit?
882d	ναὶ τὰν signi/an.
883	Certon?
883b	ναὶ τὸν frousinw=na.
883c	Vide sis.
883d	ναὶ τὸν )ala/trion.
884	Quid tu per barbaricas urbes iuras?
884b	Quia enim item asperae
885	sunt ut tuom victum autumabas esse.
885b	Vae aetati tuae.
886	Quippe quando mihi nil credis, quod ego dico sedulo.
887	sed Stalagmus quoius erat tunc nationis, cum hinc abit?
888	Siculus.
888b	At nunc Siculus non est, Boius est, Boiam terit:
889	liberorum quaerundorum causa ei, credo, uxor datast.
890	Dic, bonan fide tu mi istaec verba dixisti?
890b	Bona.
891	Di immortales, iterum gnatus videor, si vera autumas.
892	Ain tu? dubium habebis etiam, sancte quom ego iurem tibi?
893	postremo, Hegio, si parva iuri iurandost fides,
894	vise ad portum.
894b	Facere certumst. tu intus cura quod opus est.
895	sume, posce, prome quid vis. te facio cellarium.
896	Nam hercle, nisi mantiscinatus probe ero, fusti pectito.
897	Aeternum tibi dapinabo victum, si vera autumas.
898	Vnde id?
898b	A me meoque gnato.
898c	Sponden tu istud?
898d	Spondeo.
899	At ego tuom tibi advenisse filium respondeo.
900	Cura quam optume potes.—
900b	Bene ambula et redambula.
901	illic hinc abiit, mihi rem summam credidit cibariam.
902	di immortales, iam ut ego collos praetruncabo tegoribus,
903	quanta pernis pestis veniet, quanta labes larido,
904	quanta sumini absumedo, quanta callo calamitas,
905	quanta laniis lassitudo, quanta porcinariis.
906	nam si alia memorem, quae ad ventris victum conducunt, morast.
907	nunc ibo, ut pro praefectura mea ius dicam larido,
908	et quae pendent indemnatae pernae, eis auxilium ut feram.—
909	Diéspiter te dique, Ergasile, perdant et ventrem tuom,
910	parasítosque omnis, et qui posthac cenam parasitis dabit.
911	cladés calamitasque, intemperies módo in nostram advenit domum.
912	quasi lúpus esuriens ille metui ne in me faceret impetum.
912a	ubi impetum
913	nimisque hércle ego illum male formidabam, ita frendebat dentibus.
914	advéniens deturbavit totum cum carne carnarium:
915	arrípuit gladium, praetruncavit tribus tegoribus glandia;
916	aulás calicesque omnes confregit, nisi quae modiales erant.
917	cocum pércontabatur, possentne seriae fervescere.
918	cellás refregit omnis intus reclusitque armarium.
919	adsérvate istunc, sultis, servi. ego ibo, ut conveniam senem,
920	dicam út sibi penum alium adornet, siquidem sese uti volet;
921	nam híc quidém, ut adornat, aut iam nihil est aut iam nihil erit.—
922	Ioví disque agó gratiás merito mágnas,
923	quom reducem tuo te patri reddiderunt
924	quomque ex miseriis plurimis me exemerunt,
925	† quae adhuc carens dum huc fui sustentabam,
926	quomque hunc conspicor in potestate nostra,
927	quomque huius reperta est fides firma nobis.
928	Sátis iam dolui ex ánimo, et cura mé satis et lacrumis máceravi,
929	sátis iam audivi tuás aerumnas, ád portum mihi quás memorasti.
930	hóc agamus.
930b	Quid nunc, quoniam tecum servavi fidem
931	tibique hunc reducem in libertatem feci?
931b	Fecisti ut tibi,
932	Philocrates, numquam referre gratiam possim satis,
933	proinde ut tu promeritu's promeritus es de me et filio.
933b	Immo potes,
934	pater, et poteris et ego potero, et dí eam potestatem dabunt
935	ut beneficium bene merenti nostro merito muneres;
936	sicut nunc potes, pater mi, facere merito maxume.
937	Quid opust verbis? lingua nullast qua negem quidquid roges.
938	Postulo abs te, ut mi illum reddas servom, quem hic reliqueram
939	pignus pro me, qui mihi melior quam sibi semper fuit,
940	pro bene factis eius ut ei pretium possim reddere.
941	Quod bene fecisti referetur gratia id quod postulas;
942	et id et aliud, quod me orabis, impetrabis. atque te
943	nolim suscensere quod ego iratus ei feci male.
944	Quid fecisti?
944b	In lapicidinas compeditum condidi,
945	ubi rescivi mihi data esse verba.
945b	Vae misero mihi,
946	propter meum caput labores homini evenisse optumo.
947	At ob eam rem mihi libellam pró eo argenti ne duis:
948	gratiis a me, ut sit liber, ducito.
948b	Edepol, Hegio,
949	facis benigne. sed quaeso, hominem ut iubeas arcessi.
949b	Licet.
950	ubi estís vos? ite actutum, Tyndarum huc arcessite.
951	vos ite intro. interibi ego ex hac statua verberea volo
952	erogitare, meo minore quid sit factum filio.
953	vos lavate interibi.
953b	Sequere hac, Philocrates, me intro.—
953c	Sequor.—
954	Age tu illuc procede, bone vir, lepidum mancupium meum.
955	Quid me oportet facere, ubi tu talis vir falsum autumas?
956	fui ego bellus, lepidus: bonus vir numquam, neque frugi bonae,
957	neque ero umquam, ne erres : spem ponas me bonae frugi fore.
958	Propemodum ubi loci fortunae tuae sint facile intellegis.
959	sí eris verax, tua ex re, facies ex mala meliusculam.
960	recte et vera loquere, sed neque vere neque tu recte adhuc
961	fecisti umquam.
961b	Quod ego fatear, credin pudeat cum autumes?
962	At ego faciam ut pudeat, nam in ruborem te totum dabo.
963	Eia, credo ego imperito plagas minitaris mihi.
964	tandem ista aufer ac dic quid fers, ut feras hinc quod petis.
965	Satis facundu's facundus es . sed iam fieri dicta compendi volo.
966	Vt vis fiat.
966b	Bene morigerus fuit puer, nunc non decet.
967	hoc agamus. iam animum advorte ac mihi quae dicam edissere.
968	sí eris verax, ex tuis rebus feceris meliusculas.
969	Nugae istaec sunt. non me censes scire quid dignus siem?
970	At ea subterfugere potis es pauca, si non omnia.
971	Pauca effugiam, scio; nam multa evenient, et merito meo,
972	quia et fugi et tibi surripui filium et eum vendidi.
973	Cui homini?
973b	Theodoromedi in Alide Polyplusio,
974	sex minis.
974b	Pro di immortales, is quidem huius est pater
975	Philocrati.
975b	Quin melius novi quam tu et vidi saepius.
976	Serva, Iuppiter supreme, et me et meum gnatum mihi.
977	Philocrates, per tuom te genium óbsecro, exi, te volo.
978	Hegio, assum. si quid me vis, impera.
978b	Hic gnatum meum
979	tuo patri ait se vendidisse sex minis in Alide.
980	Quam diu id factum est?
980b	Hic annus incipit vicensimus.
981	Falsa memorat.
981b	Aut ego aut tu. nam tibi quadrimulum
982	tuos pater peculiarem parvolo puero dedit.
983	Quid erat ei nomen? si vera dicis, memoradum mihi.
984	Paegnium vocitatust, post vos indidistis Tyndaro.
985	Cur ego te non novi?
985b	Quia mos est oblivisci hominibus
986	neque novisse cuius nihili sit faciunda gratia.
987	Dic mihi, isne istíc fuit, quem vendidisti meo patri,
988	qui mihi peculiaris datus est?
988b	Huius filius.
989	Vivitne is homo?
989b	Argentum accepi, nil curavi ceterum.
990	Quid tu ais?
990b	Quin istic ipsust Tyndarus tuos filius,
991	ut quidem hic árgumenta loquitur. nam is mecum a puero puer
992	bene pudiceque educatust usque ad adulescentiam.
993	Et miser sum et fortunatus, si vos vera dicitis;
994	eo miser sum quia male illi feci, si gnatust meus.
995	eheu, quóm ego plus minusve feci quam me aequom fuit.
996	quod male feci crucior; modo si infectum fieri possiet.
997	sed eccum incedit huc ornatus haúd ex suis virtutibus.
998	Vidi ego multa saepe picta, quae Acherunti fierent
999	cruciamenta, verum enim vero nulla adaeque est Acheruns
1000	atque ubi ego fui, in lapicidinis. illic ibi demumst locus,
1001	ubi labore lassitudo est exigunda ex corpore.
1002	nam ubi illo adveni, quasi patriciis pueris aut monerulae,
1003	aut anites aut coturnices dantur, quicum lusitent,
1004	itidem mi haec advenienti upupa, qui me delectem, datast.
1005	sed erus eccum ante ostium, et erus alter eccum ex Alide
1006	rediit.
1006b	Salve, éxoptate gnate mi.
1006c	Hem, quid gnate mi?
1007	attat, scio cur te patrem adsimules esse et me filium:
1008	quia mi item ut parentes lucis das tuendi copiam.
1009	Salve, Tyndare.
1009b	Et tu, quoius causa hanc aerumnam exigo.
1010	At nunc liber in divitias faxo venies. nam tibi
1011	pater hic est; hic servos, qui te huic hinc quadrimum surpuit,
1012	vendidit patri meo te sex minis, is te mihi
1013	parvolum peculiarem parvolo puero dedit:
1014	illic indícium fecit; nam hunc ex Alide huc reduximus.
1015	Quid huius filium?
1015b	Intus eccum fratrem germanum tuom.
1016	
1016b	Quid tu ais? adduxtin illum huius captivom filium?
1017	Quin, inquam, intus hic est.
1017b	Fecisti edepol et recte et bene.
1018	Nunc tibi páter hic est: hic fur est tuos, qui parvom hinc te abstulit.
1019	At ego hunc grandis grandem natu ob furtum ad carnificem dabo.
1020	Meritus est.
1020b	Ergo edepol merito meritam mercedem dabo.
1021	sed tu dic oro: pater meus tune es?
1021b	Ego sum, gnate mi.
1022	Nunc demum in memoriam redeo, cum mecum recogito.
1023	nunc edepol demum in memoriam regredior, audisse me
1024	quasi per nebulam, Hégionem meum patrem vocarier.
1025	Is ego sum.
1025b	Compedibus quaeso ut tibi sit levior filius
1026	atque huic gravior servos.
1026b	Certum est principio id praevortier.
1027	eamus intro, ut arcessatur faber, ut istas compedes
1028	tibi adimam, huic dem.
1028b	Quoi peculi nihil est, recte feceris.
1029	Spectatores, ad pudicos mores facta haec fabula est,
1030	neque in hac subigitationes sunt neque ulla amatio
1031	nec pueri suppositio nec argénti circumductio,
1032	neque ubi amans adulescens scortum liberet clam suom patrem.
1033	huius modi paucas poetae reperiunt comoedias,
1034	ubi boni meliores fiant. nunc vos, si vobis placet
1035	et si placuimus neque odio fuimus, signum hoc mittite:
1036	qui pudicitiae esse voltis praemium, plausum date.
