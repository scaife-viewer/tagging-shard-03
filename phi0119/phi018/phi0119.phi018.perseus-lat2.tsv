1	Crédo egó miserám
1a	fuísse Penelopam,
2	sorór, suo ex animo,
2a	quae tám diu vidua
3	viró suo caruit;
3a	nam nós eius ánimum
4	de nóstris factis nóscimus, quarúm viri hinc ápsunt,
5	quorúmque nos negótiis apséntum, ita ut aéquom est,
6	sollícitae noctes ét dies, sorór, sumus sémper.
7	Nostrum ófficium
7a	nos fácere aequomst,
8	neque id mágis facimus
8a	quam nós monet píetas.
9	sed híc, soror, assíde dum: multá volo tecum
10	loquí de re viri.
10b	Salvéne, amabo?
11	Speró quidem et volo; sed hóc, soror, crúcior,
12	patrém tuom meúmque adeo, unice qui unus †
13	civíbus ex omnibus probús perhibetur,
14	eúm nunc improbi viri ófficio uti,
15	virís qui tantas apséntibus nóstris
16	facit íniurias immérito
17	nosque áb eis abducére volt.
18	haec rés vitae me, sóror, saturant,
19	haec míhi dividiae et sénio sunt.
20	Ne lácruma, soror, neu túo id animo
21	fac quod tíbi tuos pater faceré minatur:
22	spes ést eum melius fácturum.
23	novi égo illum: ioculo istaec dicit,
24	neque illé sibi mereat Pérsarum
25	montís, qui esse aurei pérhibentur,
26	ut istúc faciat quod tú metuis.
27	tamen sí faciat, minime irasci
28	decet, néque id immerito evéniet.
29	nam víri nostri domo ut ábierunt,
30	hic tértius annus.
30b	Ita út memoras.
31	Quom ipsi ínterea vivánt, valeant,
32	ubi sínt, quid agant, ecquíd agant,
33	neque párticipant nos, néque redeunt.
34	An id dóles, soror, quia illi suom ófficium
36	non cólunt, quom tu tuom fácis?
36b	Ita pol.
37	Tace sís, cave sis audíam ego istuc
38	posthác ex te.
38b	Nam quíd iam?
39	Quia pól meo animo omnis sápientis
40	suom offícium aequom est colere ét facere.
41	quam ob rem égo te hoc, soror, tametsi és maior,
42	moneo, út tuom memineris ófficium:
43	etsi ílli improbi sint átque aliter
44	nobís faciant quam aequómst, tam pol
45	ne quíd magis simus omnibus obníxe opibus
46	nostrum ófficium meminísse decet.
47	Placet; táceo.
47b	At memineris fácito.
48	
48b	Nolo égo, soror, me credi esse immemorem viri,
49	neque ille éos honores, mihi quos habuit, perdidit;
50	nam pol mihi grata acceptaque eiust benignitas.
51	et me quidem haec condicio nunc non paenitet,
52	neque est cur non studeam has nuptias mutarier;
53	verum postremo in patris potestate est situm:
54	faciendum id nobis quod parentes imperant.
55	Scio, atque in cogitando maerore augeor,
56	nam propemodum iam ostendit suam sententiam.
57	Igitur quaeramus, nobis quid facto usus sit.
58	Quí manet ut moneatur semper servos homo officium suom
59	nec voluntáte id facere meminit, servos is habitu hau probust.
60	vos meministis quot kalendis petere demensum cibum:
61	qui minus méministis quod opus sit facto facere in aedibus?
62	iam quidem in súo quicqué loco nisi erit mihi situm supellectilis,
63	quom ego revortar, vos monimentis commonefaciam bubulis.
64	non homines habitare mecum mi hic videntur, sed sues.
65	facite sultis, nitidae ut aedes meae sint, quom redeam domum.
66	iam ego domi adero: ad meam maiorem filiam inviso modo;
67	siquis me quaéret, inde vocátote aliqui; aut iam egomet hic ero.
68	Quid agimus, soror, si óffirmabit pater adversum nos?
68b	Pati
69	nos oportet quod ille faciat, cuius potestas plus potest.
70	exorando, haud adversando sumendam operam censeo:
71	gratiam per si petimus, spero áb eo impetrassere;
72	adversari sine dedecore et scelere summo haud possumus,
73	neque equidem id factura neque tu ut facias consilium dabo,
74	verum ut exoremus. novi ego nostros: exorabilest.
75	Principium ego quo pacto cum illis occipiam, id ratiocinor:
76	utrum ego perplexim lacessam oratione ad hunc modum,
77	quasi numquam quicquam in eas simulem, quasi nil indaudiverim
78	eas in se meruisse culpam, an potius temptem saeviter,
79	an minaciter. scio litis fore, ego meas novi optume.
80	si manere hic sese malint potius quam alio nubere.
81	non faciam. quid mi ópust decurso aetatis spatio cum meis
82	gerere bellum, quom nil, quam ob rem id faciam, meruisse arbitror?
83	minime, nolo turbas, séd hoc mihi optumum factu arbitror:
84	sic faciam: adsimulabo quasi quam culpam in sese admiserint.
85	perplexabilitér earum hodie perpavefaciam pectora;
86	post id agam igitur deinde, ut animus meus erit, faciam palam.
87	multa scio faciunda verba. ibo intro. sed apertast foris.
88	Certo enim míhi paternae vocis sonitus auris accidit.
89	Is est ecastor. ferre advorsum homini occupemus osculum.
90	Salve, mi pater.
90b	Et vos ambae. ílico agite assidite.
91	Osculum—
91b	Sat est ósculi mihi vostri.
91c	Quí, amabo, pater?
92	Quia ita meae animae salsura evenit.
92b	Asside hic, pater.
93	Non sedeo istic, vos sedete; ego sedero in subsellio.
94	Mane pulvinum.
94b	Bene procuras. mihi satis sic fultumst. sede.
95	Sine, pater.
95b	Quid opust?
95c	Opust.
95d	Mórem tibi geram. atque hoc est satis.
96	Numquam enim nímis curare possunt suom parentem filiae.
97	quem aequiust nós potiorem habere quam te? postidea, pater,
98	viros nostros, quibus tú voluisti ésse nos matres familias.
99	Bonas ut aequomst facere facitis, quom tamen apsentis viros
100	proinde habetis quasi praesentes sint.
100b	Pudicitiast, pater,
101	eos nos magnificare, qui nos socias sumpserunt sibi.
102	Num quis hic ést alienus nostris dictis auceps auribus?
103	Nullus praeter nosque teque.
103b	Vostrum animum adhiberi volo;
104	nám ego ad vos nunc imperitus rerum et morum mulierum,
105	discipulus venio ad magistras: quibus matronas moribus,
106	quae optumae sunt, esse oportet? sed utraque ut dicat mihi.
107	Quid istuc est quod huc éxquaesitum mulierum mores venis?
108	Pol ego uxorem quaero, postquam vostra mater mortuast.
109	Facile invenies et peiorem et peius moratam, pater,
110	quam illa fuit: meliorem neque tu reperies neque sol videt.
111	At ego ex te éxquaero atque ex istac tua sorore.
111b	Edepol pater,
112	scio ut oportet esse: si sint—ita ut ego aequom censeo.
113	Volo scire ergo, ut aequom censes.
113b	Vt, per urbem quom ambulent,
114	omnibus os opturent, ne quis merito male dicat sibi.
115	Dic vicissim nunciam tu.
115b	Quid vis tibi dicam, pater?
116	Vbi facillime spectatur mulier, quae ingenio est bono?
117	Quoi male faciundi est potestas, quae ne id faciat temperat.
118	
118b	Hau male istuc. age tu altera, utra sit condicio pensior,
119	virginemne an viduam habere?
119b	Quanta méa sapientiast,
120	ex malis multis malum quod minimumst, id minimest malum.
121	Qui potest mulier vitare vitiis?
121b	Vt cottidie
122	pridie caveat ne faciat quod pigeat postridie.
123	Quae tibi muliér videtur multo sapientissuma?
124	Quae tamen, cum res secundae sunt, se poterit noscere,
125	et illa quae aequo animo patietur sibi esse peius quam fuit.
126	Edepol vos lepide temptavi vostrumque ingenium ingeni.
127	sed hoc est quod ad vos venio quodque esse ambas conventas volo:
128	mi auctores ita sunt amici, ut vos hinc abducam domum.
129	At enim nos, quarum res agitur, aliter auctores sumus.
130	nam aut olim, nisi tibi placebant, non datas oportuit,
131	aut nunc non aequomst abduci, pater, illisce apsentibus.
132	Vosne ego patiar cum mendicis nuptas me vivo viris?
133	Placet ille meus mihi mendicus: suos rex reginae placet.
134	idem animust in paupertate qui olim in divitiis fuit:
135	
135b	Vosne latrones et mendicos homines magni penditis?
136	 non tu me argento dedisti, opinor, nuptum, sed viro.
137	Quid illos exspectatis, quí abhinc iam abierunt triennium?
138	quin vos capitis condicionem ex pessuma primariam?
139	Stultitiast, pater, venatum ducere invitas canes.
140	hostis est uxor, invita quae viro nuptum datur.
141	Certumne est neutram vostrarum persequi imperium patris?
142	Persequimur, nam quo dedisti nuptum, abire nolumus.
143	Bene valete. ibo atque amicis vostra consilia eloquar.
144	Probiores credo arbitrabunt, si probis narraveris.
145	Curate igitur familiarem rem ut potestis.
145b	Optume,
146	nunc places, quom recte monstras; nunc tibi auscultabimus.
147	nunc, soror, abeamus intro.
147b	Ímmo intervisam domum.
148	si a viro tibi forte veniet nuntius, facito ut sciam.—
149	Neque ego te celabo, neque tu me celassis quod scias.
150	eho, Crocotium, i, parasitum Gelasimum huc arcessito,
151	tecum adduce; nam illum ecastor mittere ad portum volo,
152	si quae forte ex Asia navis heri aut hodie venerit.
153	nam dies totos apud pórtum servos unus assidet;
154	sed tamen volo intervisi. propera atque actutum redi.—
155	Famem ego fuisse suspicor matrem mihi,
156	nam postquam natus sum, satur numquam fui.
157	neque quisquam melius referet matri gratiam
157a	quam egó meae matri refero ínvitissimus.
158	neque rettulit, quam ego refero meae matri Fami.
159	nam illa me in alvo menses gestavit decem,
160	at ego illam in alvo gesto plus annos decem.
161	atque illa puerum me gestavit parvolum,
162	quo minus laboris cepisse illam existumo:
163	ego non pauxillulam in utero gesto famem,
164	verum hercle multo maximam et gravissimam;
165	uteri dolores mihi oboriuntur cotidie, †
166	sed matrem parere nequeo, nec quid agam scio.
167	atque auditavi saepe hoc volgo dicier,
168	solere elephantum gravidam perpetuos decem
169	esse annos; eius ex sémine haec certost fames,
170	nam iam complures annos utero haeret meo.
171	nunc si ridiculum hominem quaerat quispiam,
172	venalis ego sum cum ornamentis omnibus;
173	inanimentis explementum quaerito.
174	Gelasimo nomen mi indidit parvo pater,
175	quia inde iam a pausillo puero ridiculus fui. †
176	propter pauperiem hoc adeo nomen repperi,
177	eo quía paupertas fecit ridiculus forem;
178	nam illa artis omnis perdocet, ubi quem attigit.
179	per annónam caram dixit me natum pater:
180	propterea, credo, nunc essurio ácrius.
181	sed generi nostro haec redditast benignitas:
182	nulli negare soleo, siquis me essúm vocat.
183	oratio una interiit hominum pessume,
184	atque optuma hercle meo animo et scitissuma,
185	qua ante utebantur: “véni illo ad cenam, sic face,
186	promitte vero, ne gravare. est commodum?
187	volo inquam fieri, non amittam quin eas.”
188	nunc reppererunt iam ei verbo vicarium
189	(nihili quidem hercle verbumst ac vilissimum):
190	vocem te ad cenam, nisi egomet cenem foris.
191	ei hércle ego verbo lumbos diffractos velim,
192	ni vere perierit, si cenassit domi.
193	haec verba subigunt mé uti mores barbaros
194	discam atque ut faciam praeconis compendium
195	itaque auctionem praedicem, ipse ut venditem.
196	Hic illést parasitus, quem arcessitum missa sum.
197	quae loquitur auscultabo prius quam conloquar.
198	Sed curiosi sunt hic complures mali,
199	alienas res qui curant studio maximo,
200	quibus ipsis nullast res, quam procurent, sua:
201	ei quando quem auctionem facturum sciunt,
202	adeunt, perquirunt quid sit causae ilico:
203	alienum aes cogat an pararit praedium,
204	uxorin sit reddenda dos divortio.
205	eos ómnis tametsi hercle haud indignos iudico
206	qui multum miseri sint, laborent, nil moror:
207	dicam auctionis causam, ut damno gaudeant;
208	nam curiosus nemo est quin sit malevolus.
208a	ipse egomet quam ob rem aúctionem praedicem
209	damna evenerunt maxuma misero mihi,
210	ita me mancupia miserum adfecerunt male,
211	potationes plurumae demortuae,
212	quot adeo cenae, quas deflevi, mortuae,
213	quot potiones mulsi, quae autem prandia,
214	quae inter continuom perdidi triennium.
215	prae maerore adeo miser atque aegritudine
216	consenui; paene sum famé emortuos.
217	Ridiculus aeque nullus est quando esurit.
218	Nunc auctionem facere decretumst mihi:
219	foras necessumst quidquid habeo vendere.
220	adeste sultis, praeda erit praesentium.
221	logos ridiculos vendo. áge licemini.
222	qui cena poscit? ecqui poscit prandio?
223	hercle aestumavi prandio, cena tibi.
224	ehem, adnuistin? nemo meliores dabit.
225	nulli meliores esse parasito sinam.
226	vel unctiones Graecas sudatorias
227	vendo vel alias malacas, crapularias;
228	cavillátiones, adsentatiunculas
229	ac perieratiunculas parasiticas;
230	robiginosam strigilem, ampullam rubidam,
231	parasitum inanem quo recondas reliquias.
232	haec veniisse iám opus est quantum potest,
233	ut decumam partem Hérculi polluceam.
234	Ecastor auctionem haúd magni preti.
236	adhaesit homini ad infimum ventrem fames.
237	adibo ad hominem.
237b	Quis haec est quae advorsum it mihi?
238	Epignómi ancilla haéc quidem est Crocotium.
239	Gelasime, salve.
239b	Non id est nomen mihi.
240	Certo mecastor id fuit nomen tibi.
241	Fuit disertim, verum id usu perdidi:
242	nunc Miccotrogus nomine e vero vocor.
243	† Eu ecastor, risi te hodie multum.
243b	Quando aut quo in loco?
244	Hic quom auctionem praedicabas,
245	Pessuma,
246	eho an audivisti?
246b	Te quidem dignissumam.
247	Quo nunc is?
247b	Ad te.
247c	Quid venis?
247d	Panegyris
248	rogare iussit ted ut opere maximo,
249	mecum simitu ut ires ad sese domum.
250	Ego illo mehercle vero eo quantum potest.
251	iamne exta cocta sunt? quot agnis fecerat?
252	Illa quidem nullum sacrificavit.
252b	Quo modo?
253	quid igitur me volt?
253b	Tritici modios decem
254	rogare, opinor te volt .
254b	Mene, ut ab sese petam?
255	Immo ut a vobis mutuom nobis dares.
256	Nega esse quod dem nec mihi nec mutuom,
257	neque aliud quicquam nisi hoc quod habeo pallium;
258	linguam quoque etiam vendidi datariam.
258b	Au,
259	nullan tibi lingua est?
260	Quae quidem dicat dabo ;
261	ventri reliqui eccam aliam quae dicat cedo .
262	Malum quidem sí vis—
262b	Haec eadem dicit tibi.
263	Quid nunc? ituru's iturus es an non?
263b	Abi sane domum,
264	iam illo venturum dicito. propera atque abi.—
266	demiror quid illaec me ad se arcessi iusserit,
267	quae numquam iussit me ad se arcessi ante hunc diem,
268	postquam vir abiit eius. miror quid siet,
269	nisi ut periclum fiat: visam quid velit.
270	sed eccum Pinacium eius puerum. hoc vide,
271	satin ut facete, aeque atque ex pictura, astitit?
272	ne iste edepol vinum poculo pauxillulo
273	saepe exanclavit submerum scitissume.
274	Mercúrius, Iovis qui núntius perhibétur, numquam aequé patri
275	suo núntium lepidum áttulit quam égo nunc meae erae núntiabo:
276	ítaque onustum péctus porto laétitia lubéntiaque
277	néque lubet nisi gloriose quicquam proloqui profecto.
278	amoénitates omnium venerum et venustatum adfero
279	ripísque superat mi atque abundat pectus laetitia meum.
280	própera, Pinacium, pedes hortare, honesta dicta factis
281	(nunc tíbi potestas adipiscendist gloriam laudem decus)
282	eraéque egenti subveni, benefacta maiorum tuom 
283	quae mísera in exspectatione est Epignomi adventum viri.
284	proinde út decet, amat vírum suom, cupide expetit. nunc, Pinacium,
285	age út placet, curre ut lubet, cave quémquam flocci feceris,
286	cubitis depulsa de via, tranquillam concinna viam;
287	si rex obstabit obviam, regem ipsum prius pervortito.
288	Quídnam dicam Pínacium
288a	lascívibundum tam lubentem currere?
289	harúndinem fert sportulamque et hamulum piscarium.
290	Sed tandem, opinor, aequiust eram mihi esse supplicem
291	atque óratores mittere ad me donaque ex auro et quadrigas,
292	quí vehar, nam pedibus ire non queo. ergo iam revortar.
293	ad me adiri et supplicari égomet mi aequom censeo.
294	an véro nugas censeas, nihil esse quod ego nunc scio?
295	tantum a portu adporto bonum, tam gaudium grande adfero,
296	vix ipsa domina hoc, nisi sciat, exoptare ab deis audeat.
297	nunc ultro id deportem? hau placet, neque id viri officium arbitror.
298	sic hoc videtur mihi magis meo cónvenire huic nuntio:
299	adversum veniat, opsecret, se ut nuntio hoc impertiam;
300	secundas fortunas decent superbiae.
301	sed tandem cum recogito, qui potuit scire haec scire me?
302	nón enim póssum quin revortar, quin loquar, quin edissertem
303	erámque ex maerore eximam, bene facta maiorum meum
304	exaugeam atque illam augeam insperato opportuno bono:
305	contundam facta Talthubi contemnamque omnis nuntios;
306	símulque ad cursuram meditabor me ad ludos Olympios.
307	sed spátium hoc occidit: brevest curriculo; quam me paenitet.
308	quid hoc? occlusam ianuam video. ibo et pultabo fores.
309	aperíte atque adproperáte, fores facite út pateant, removéte moram;
310	nimis haéc res sine curá geritur. vide quám dudum hic asto ét pulto.
311	somnóne operam datis? éxperiar, fores án cubiti ac pedes plús valeant.
312	nimis véllem hae fores erum fúgissent, ea caúsa ut haberent ma lum mag num;
313	deféssus sum pultándo.
314	hoc póstremumst. vae vobis.
315	Ibo átque hunc compellábo.
316	salvós sis.
316b	Et tu sálve.
317	Iam tú piscator fáctu's factus es ?
318	Quam prídem non edísti?
319	Vnde ís? quid fers? quid féstinas?
320	Tua quód nil refert, né cures.
321	Quid istíc inest?
321b	Quas tu edés colubras.
321c	Quid tam íracundu's iracundus es ?
321d	Si ín te
322	pudor ádsit, non me appélles.
323	Possúm scire ex te vérum?
324	Potes: hódie non cenábis.
326	Quisnam, ópsecro, has frangit fóres? ubi est?
326a	tun haéc facis? tun mihi huc hóstis venis?
327	Salvé, tuo arcessitú venio huc.
327b	Ean grátia fores effríngis?
328	Tuos ínclama, tui délinquont: ego quíd me velles vísebam;
329	nam mé quidem harum míserebat.
329b	Ergo aúxilium properé latumst.
330	Quisnam híc loquitur tam própe nos?
330b	Pinacium.
330c	Úbi is est?
331	Réspice ad me et relínque egentem párasitum, Panégyris.
332	Pinacium.
332b	Istuc indiderunt nomen maiores mihi.
333	Quid agis?
333b	Quid agam rogitas?
333c	Quidni rogitem?
333d	Quid mecum est tibi?
334	Mein fastidis, propudiose? eloquere propere, Pinacium.
335	Iube me omittere igitur hos, qui retinent.
335b	Qui retinent?
335c	Rogas?
336	omnia membra lassitudo mihi tenet.
336b	Linguam quidem
337	sat scio tibi non tenere.
337b	Ita celeri curriculo fui
338	propere a portu, tui honoris causa.
338b	Ecquid adportas boni?
339	Nimio † inparti multo tanto plus quam speras.
339b	Salva sum.
340	At ego perii, quoi medullam lassitudo perbibit.
341	Quid ego, quoi misero medullam ventris percepit fames.
342	Ecquem convenisti?
342b	Multos.
342c	At virum?
342d	Equidem plurimos:
343	verum ex multis nequiorem nullum quám hic est.
343b	Quo modo?
344	iam dudum ego ístum patior dicere iniuste mihi.
345	praeterhac si me inritassis—
345b	Edepol essuries male.
346	Animum inducam, ut istuc verum te elocutum esse arbitrer.
347	Munditias volo fieri. ecferte huc scopas simulque harundinem,
348	ut operam omnem araneorum perdam et texturam improbem
349	deiciamque eorum ómnis telas.
349b	Miseri algebunt postea.
350	Quid? illos itidemne esse censes quasi te, cum veste unica?
351	cape illas scopas.
351b	Cápiam.
351c	Hoc egomet, tu hoc converre.
351d	Ego fecero.
352	Ecquis huc effert nassiternam cúm aqua?
352b	Sine suffragio
353	populi tamen aedilitatem hic quidém gerít.
353b	Age tu ocius
354	† pinge, humum consperge ante aedis.
354b	Faciam.
354c	Factum oportuit.
355	ego hinc araneas de foribus deiciam et de pariete.
356	Edepol rem negotiosam.
356b	Quid sit, nil etiam scio,
357	nisi forte hospites venturi sunt.
357b	Vos lectos sternite.
358	Principium placet de lectis.
358b	Alii ligna caedite,
359	alii piscis depurgate, quos piscatu rettuli,
360	pernam et glandium deicite.
360b	Hic hercle homo nimium sapit.
361	Non ecastor, ut ego opinor, satis erae morem geris.
362	Immo res omnis relictas habeo prae quod tu velis.
363	Tum tu igitur, qua causa missus es ad portum, id expedi.
364	Dicam. postquam me misisti ad portum, cum luci simul,
365	commodum radiosus sese sol superabat ex mari.
366	dum percontor portitores, ecquae navis venerit
367	ex Asia, negant venisse, conspicatus sum interim
368	cercurum, quo ego me maiorem non vidisse censeo.
369	in portum vento secundo, velo passo pervenit.
370	alius alium percontamur: quoiast navis? quid vehit?
371	interibi Epignomúm conspicio tuom virum et servom Stichum.
372	Hem quid? Epignomum elocutu's elocutus es ?
372b	Tuom virum.
372c	Et vitam meam.
373	Venit inquam.
373b	Tutin ipsus ipsum vidisti?
373c	Lubens.
374	argentí aurique advexit nimium.
374b	Nimis factum bene.
375	hercle vero capiam scopas atque hoc convorram lubens.
376	Lanam purpuramque multam.
376b	Em qui ventrem vestiam.
377	Lectos eburatos, auratos.
377b	Accubabo regie.
378	Tum Babylonica et peristroma tonsilia et tappetia
379	advexit, nimium bonae rei.
379b	Hercle rem gestam bene.
380	Poste, ut occepi narrare, fidicinas, tibicinas,
381	sambucas advexit secum forma eximia.
381b	Eugepae,
382	quando adbibero, adludiabo: tum sum ridiculissumus.
383	Poste unguenta multigenerum multa.
383b	Non vendo logos.
384	iam non facio aúctionem, mi optigit hereditas:
385	malivoli, perquisitores auctionum, perierint.
386	Hercules, decumam esse adauctam tibi quam vovi gratulor.
387	spes est, tandem aliquando inportunam exigere ex utero famem.
388	Poste autem advexit parasitos secum.
388b	Ei, perii miser.
389	Ridiculissumos.
389b	Revorram hercle hoc quod converri modo.
390	Vidistin virum sororis Pamphilum?
390b	Non.
390c	Non adest?
391	Immo venisse eum simitu aiebat ille: ego huc citus
392	praecucurri, ut nuntiarem nuntium exoptabilem.
393	Venales logi sunt illi, quos negabam vendere.
394	ilicet, iam meo malost quod malevolentes gaudeant.
395	Hercules, qui deus sis, sane discessisti non bene.
396	I intro, Pinacium, iube fámulos rem divinam mi apparent.
397	bene vale.
397b	Vin administrem?
397c	Sat servorum habeo domi.—
398	Enim vero, Gelasime, opinor provenisti futtile,
399	si neque ille adest neque hic, qui venit, quicquam subvenit.
400	ibo intro ad libros et discam de dictis melioribus;
401	nam ni illos homines expello, ego occidi planissume.—
402	Quom bene re gesta salvos convortor domum,
403	Neptuno grates habeo et Tempestatibus;
404	simul Mercurio, qui me in mercimoniis
405	iuvit lucrisque quadruplicavit rem meam.
406	olim quos abiens adfeci aegrimonia,
407	eos núnc laetantis faciam ádventu meo.
408	nam iam Antiphonem conveni adfinem meum
409	cumque eo reveni ex inimicitia in gratiam.
410	videte, quaeso, quid potest pecunia:
411	quoniam bene gesta re rediisse me videt
412	magnasque adportavisse divitias domum,
413	sine advocatis ibidem in cercuro in stega
414	in amicitiam atque in gratiam convortimus.
415	et is hodie apud me cenat et frater meus;
416	nam heri ambo in uno portu fuimus, sed mea
417	hodie solutast navis aliquanto prius.
418	age abdúce hasce intro, quas mecum adduxi, Stiche.
419	Ere, sí ego taceam seu loquar, scio scire te
420	quam multas tecum miserias mulcaverim.
421	nunc hunc diem unum ex illis multis miseriis
422	volo mé eleutheria capere advenientem domum.
423	Et ius et aequom postulas: sumas, Stiche.
424	in hunc diem te nil moror; abi quo lubet.
425	cadum tibi veteris vini propino.
425b	Papae,
426	ducam hodie amicam.
426b	Vel decem, dum de tuo.
427	Quid? hoc etiam unum?
427b	Quid id autem unumst? expedi.
428	Ad cenam ibone?
428b	Si vocatu's vocatus es , censeo.
429	Sic hoc placet; rogatu necne, nil moror.
430	Vbi cenas hodie?
430b	Sic hanc rationem institi:
431	amicam ego habeo Stephanium hinc ex proxumo,
432	tui frátris ancillam: eo condixi in symbolam
433	ad cenam, ad eius consérvom Sangarinum Syrum.
434	eademst amica ambobus, rivales sumus.
435	Age abduce hasce intro. hunc tibi dedo diem.
436	Meam culpam habeto, nisi probe excruciavero.
437	iam hercle ego per hortum ad amicam transibo meam
438	mi hanc occupatum noctem; eadem symbolam
439	dabo et iubebo ad Sangarinum cenam coqui.
440	aut egomet ibo atque opsonabo opsonium.
441	Sangarinus scio iam hic aderit cum domino suo,
442	servos homo, qui nisi temperi ad cenam meat,
443	advorsitores pol cum verberibus decet
444	dari, uti eum verberabundi adducant domum.
445	parata res faciam ut sit. egomet me moror.
446	atque id ne vos miremini, hominis servolos
447	potare, amare atque ad cenam condicere:
448	licet haec Athenis nobis. sed quom cogito,
449	potius quam invidiam inveniam, est etiam hic ostium
450	aliud posticum nostrarum harunc aedium:
450a	posticam partem magis utuntur aedium
451	ea ibo opsonatum, eadem referam opsonium:
452	per hortum utroque commeatus continet.
453	ite hac secundum vos me. ego hunc lacero diem.—
454	Libros inspexi; tam confido quam potis,
455	me meum optenturum regem ridiculis meis.
456	nunc interviso, iamne a portu advenerit,
457	ut eum ádvenientem meis dictis deleniam.
458	Hic quidém Gelasimus est parasitus, qui venit.
459	Auspicio hodie óptumo exivi foras:
460	mustela murem ábstulit praeter pedes;
461	cum strena óbscaevavit; spectatum hoc mihist.
462	nam ut illa vitam repperit hodie sibi,
463	item me spero facturum: augurium hac facit.
464	Epignómus hic quidemst qui ástat. ibo atque adloquar.
465	o Épignome, ut ego nunc te conspicio libens,
466	ut prae laetitia lacrimae prosiliunt mihi.
467	valuistin usque?
467b	Sustentatumst sedulo.
468	Propino tibi salutem plenis faucibus.
469	Bene atque amice dicis. di dent quae velis.
470	Cenem illi apud te, quoniam salvos advenis.
472	Locatast opera nunc quidem; tam gratiast.
473	Promitte.
473b	Certumst.
473c	Sic face inquam.
473d	Certa res.
474	Lubente me hercle facies.
474b	Idem ego istuc scio.
475	quando usus veniet, fiet.
475b	Nunc ergo usus est.
476	Non edepol possum.
476b	Quid gravare? censeas.
477	nescio quid vero hábeo in mundo.
477b	I modo,
478	alium convivam quaerito tibi in hunc diem.
479	Quin tu promittis?
479b	Non graver, si possiem.
480	Vnum quidem hercle certo promitto tibi:
481	libens accipiam certo, si promiseris.
482	Valeas.
482b	Certumnest?
482c	Certum. cenabo domi.
483	Quando quidem tu ad me non vis promittere
484	sed—quoniam nil processit hac, ego ivero
485	apertiore magis via; ita plane loquar:
486	vin ad te ad cenam veniam?
486b	Si possim, velim;
487	verum hic apud me cenant alieni novem.
488	Hau postulo equidem med in lecto accumbere:
489	scis tu me esse unisubselli virum.
490	At ei óratores sunt popli, summi viri;
491	Ambracia veniunt huc legati publice.
492	Ergo oratores populi, summates viri,
493	summi accubent, ego infimatis infimus.
494	Haud aequomst te inter oratores accipi.
495	Equidem hercle orator sum, sed procedit parum.
496	Cras de reliquiis nos volo. multum vale.—
497	Perii hercle vero plane, nihil obnoxie.
498	uno Gelasimo minus est quam dudum fuit.
499	certumst mustelae posthac numquam credere,
500	nam incertiorem nullam novi bestiam;
501	quaen eapse deciens in die mutat locum,
502	ea ego auspicavi ín re capitali mea?
503	certumst amicos convocare, ut consulam
504	qua lege nunc med essurire oporteat.—
505	Íta me di bene amént measque mihi bene servassint filias,
506	ut mihi volup est, Pamphilippe, quia vos in patriam domum
507	rediisse video bene gesta re ambos, te et fratrem tuom.
508	Satis abs te accipiam, nisi videam mihi te amicum esse, Antipho;
509	nunc quia té amicum mihi experior esse, credetur tibi.
510	Vocem ego te ad me ad cenam, frater tuos ni dixisset mihi,
511	te apud se cenaturum esse hodie, quom me ad se ad cenam vocat.
512	et magis pár fuerat me vobis dare cenam advenientibus,
513	quam me ad illúm promittere, nisi nollem ei advorsarier.
514	nunc me gratiam abs te inire verbis nil desidero:
515	cras apud me éritis et tu et ille cum vostris uxoribus.
516	At apud mé perendie. nam ille heri me iam vocaverat
517	in hunc diem. sed satin ego tecum pacificatus sum, Antipho?
518	Quando ita rem gessistis ut vos velle amicosque addecet,
519	pax commersque est vobis mecum. nam hoc tu facito ut cogites:
520	ut cuique homini res paratast, périnde amicis utitur:
521	si res firma, item fírmi amici sunt; sin res laxe labat,
522	itidem amici conlabascunt: res amicos invenit.
523	Iam redeo. nimiast voluptas, ubi diu afueris domo,
524	domum ubi rédieris, sí tibi nullast aegritudo animo obviam.
525	nam ita me absente familiarem rem uxor curavit meam,
526	omnium me éxilem atque inanem fecit aegritudinum.
527	sed eccum fratrem Pamphilippum, incedit cum socero suo.
528	Quid agitur, Epignome?
528b	Quid tu? quam dudum in portum venis?
529	Hau longissume.
529b	Postilla iam iste est tranquillus tibi?
530	Magis quam mare quo ambo estis vecti.
530b	Facis ut alias res soles.
531	hodiene exoneramus navem, frater?
531b	Clementer volo.
532	nos potius oneremus nosmet vícissatim voluptátibus.
533	quam mox coctast cena? inpransus ego sum.
533b	Abi intro ad me et lava.
534	Deos salutatum atque uxorem módo intro devortor domum;
535	haec si ita ut volo conficio, continuo ad te transeo.
536	Apud nos eccillam festinat cum sorore uxor tua.
537	Optumest, iam istoc morai minus erit. iam ego apud te ero.
538	Prius quam abis, praesente ted huic apologum agere unum volo.
539	Maxume.
539b	Fuit olim, quasi ego sum, senex; ei filiae
540	duae erant, quasi nunc meae sunt; eae erant duobus nuptae fratribus,
541	quasi nunc meae sunt vobis.
541b	Miror quo evasurust apologus.
542	Erant minori illi adulescenti fidicina et tibicina,
543	peregre advexerat, quasi nunc tu; sed ille erat caeleps senex,
544	quasi ego nunc sum.
544b	Perge porro. praesens hic quidem est apologus.
545	Deinde senex ille illi dixit, cuius erat tibicina,
546	quasi ego nunc tibi dico:
546b	Ausculto atque animum advorto sedulo.
547	“Ego tibi meam filiam, bene quicum cubitares, dedi:
548	nunc mihi reddi ego aequom esse abs te quicum cubitem censeo.”
549	Quis istuc dicit? an ille quasi tu?
549b	Quasi ego nunc dico tibi.
550	Immo duas dabo, inquit ille adulescens “una si parumst;
551	et si duarum paenitebit,” inquit addentur duae. 
552	Quis istuc quaeso? an ille quasi ego?
552b	Is ipse quasi tu. tum senex
553	ille quasi ego: si vis, inquit “quattuor sane dato,
554	dúm equidem hercle quod edint addas, meum ne contruncent cibum.”
555	Videlicet parcum illum fuisse senem, qui illi istaec dixerit,
556	quóm ille, illi qui pollicetur, eum cibum poposcerit.
557	Videlicet non fuisse illum aequom ádulescentem, qui ilico
558	ubi ille poscit denegavit dare se granum tritici.
559	hercle qui aequom postulabat ille senex, quando quidem
560	filiae illae dederat dotem, accipere pro tibicina.
561	Hercle ille quidem certo adulescens docte vorsutus fuit,
562	qui seni illi concubinam dare dotatam noluit.
563	Senex quidem voluit, si posset, indipisci de cibo;
564	quia nequit, qua lege licuit velle dixit fieri.
565	fiat ille inquít adulescens. facis benigne inquit senex.
566	habeon rem pactam? inquit. faciam ita inquit ut fieri voles. 
567	sed ego ibo intro et gratulabor vostrum adventum filiis.
568	poste ibo lautum ín pyelum, ibi fovebo sénectutem meam.
569	post ubi lavero, otiosus vos opperiar accubans.—
570	Graphicum mortalem Antiphonem, ut apologum fecit quam fabre.
571	Etiam nunc scelestus se esse ducit pro adulescentulo.
572	dabitur homini amica, noctu quae in lecto occentet senem;
573	namque edepol aliud quidem illi quid amica opus sit nescio.
574	Sed quid agit parasitus noster Gelasimus? etiam valet?
575	Vidi edepol hominem haud perdudum.
575b	Quid agit?
575c	Quod famelicus.
576	Quin vocavisti hominem ad cenam?
576b	Ne quid advéniens perderem.
577	atque eccum tibi lúpum in sermone: praesens esuriens adest.
578	Ludificemur hominem.
578b	Capti consili memorem mones.
579	Sed ita ut occepi narrare vobis: quom hic non adfui,
580	cúm amicis deliberavi iam et cum cognatis meis.
581	ita mi auctores fuere, ut egomet me hodie iugularem fame.
582	sed videone ego Pamphilippum cum fratre Epignomo? atque is est.
583	adgrediar hominem. o sperate Pamphilippe, o spes mea,
584	o mea vita, o mea voluptas, salve. salvom gaudeo
585	peregre te in patriam rediisse.
585b	Salvo salve, Gelasime.
586	Valuistin bene?
586b	Sustentatumst sedulo.
586c	Edepol gaudeo.
587	edepol ne ego nunc mihi medimnum mille esse argenti velim.
588	Quid eo tibi opust?
588b	Hunc hercle ad cenam ut vocem, te non vocem.
589	Advorsum te fabulare.
589b	Illud quidem, ambos ut vocem;
590	et equidem simitu hau maligne vos invitassem domum
591	ad me, sed mihi ipsi domi meae nihil est. atque hoc scitis vos.
592	Edepol te vocem lubenter, si superfiat locus.
593	Quin tum stans obstrusero aliquid strenue.
593b	Immo unum hoc potest.
594	Quid?
594b	Vbi convivae abierint, tum venias.
594c	Vae aetati tuae.
595	Vasa lautum, non ad cenam dico.
595b	Di te perduint.
596	quid ais, Pamphilippe?
596b	Ad cenam hercle alio promisi foras.
597	Quid, foras?
597b	Foras hércle vero.
597c	Qui malum tíbi lasso libet
598	foris cenare?
598b	Vtrum tu censes?
598c	Iuben domi cenam coqui
599	atque ad illúm renuntiari?
599b	Solus cenabo domi?
600	Non enim sólus: me vocato.
600b	At ille ne suscenseat,
601	mea qui causa sumptum fecit.
601b	Facile excusari potest.
602	mihi modo ausculta, iube cénam domi coqui.
602b	Non me quidem
603	faciet auctore, hodie ut illum decipiat.
603b	Non tu hinc abis?
604	nisi me non perspicere censes quid agas. cave sis tu tibi,
605	nam illic homó tuam hereditatem inhiát, quasi esuriens lupus.
606	non tu scis, quam éfflictentur homines noctu hic in via?
607	Tanto pluris qui defendant ire advorsum iussero.
608	Non it, non it, quia tanto opere suades ne ebitat.
608b	Iube
609	domi mi tibique tuaeque uxori celeriter cenam coqui.
610	si hercle faxis, non opinor dices deceptum fore.
611	Per hanc tibi cenam incenato, Gelasime, esse hodie licet.
612	Ibisne ad cenam foras?
612b	Apud frátrem ceno in proxumo.
613	Certumnest?
613b	Certum.
613c	Edepol te hodie lapide percussum velim.
614	Non metuo: per hortúm transibo, non prodibo in publicum.
615	Quid ais, Gelasime?
615b	Oratores tu accipis, habeas tibi.
616	Tua pol refert.
616b	Enim, si quidem meá refert, opera utere.
617	Posse edepol tibi opinor etiam uni locum condi 
618	ubi accubes.
618b	Sane faciundum censeo.
618c	O lux oppidi.
619	Si arte poteris accubare.
619b	Vél inter cuneos ferreos;
620	tantillum loculi, ubi catellus cubet, id mi satis est loci.
621	Exorabo aliquo modo. veni.
621b	Hucine?
621c	Immo in carcerem;
622	nam hic quidem genium meliorem tuom non facies. eamus, tu.
623	Deos salutabo modo, poste ad te continuo transeo.—
624	Quid igitur?
624b	Dixi equidem, in carcerem ires.
624c	Quin si iusseris,
625	eo quoque ibo.
625b	Di immortales, hic quidem pól summam in crucem
626	cena aut prandio perduci potest.
626b	Ita ingenium meumst:
627	quicumvis depugno multo facilius quam cum fame.
628	Dum parasitus mi atque fratri fuisti, rem confregimus.
629	Non nego ista ápud te.
629b	Satis spectatast mihi iam tua felicitas;
630	nunc ego nolo ex Gelasimo mihi fieri te Catagelasimum.—
631	Iamne abiisti? Gelasime, vide quíd es capturus consili.
632	egone? tune. mihine? tibine. viden ut annonast gravis?
633	viden, benignitates hominum ut periere et prothymiae?
634	viden ridiculos nihili fieri, atque ipsos parasitarier?
635	numquam edepol me vivom quisquam in crastinum inspiciet diem;
636	nam mihi iam intus potione iuncea onerabo gulam,
637	neque ego hoc committam, ut me esse homines mortuom dicant fame.—
641	More hoc fit, atque stulte mea sententia:
642	si quem hominem exspectant, eum solent provisere;
643	qui hercle illa causa ócius nihilo venit.
644	idem ego nunc facio, qui proviso Sagarinum,
645	qui nihilo citius veniet tamen hac gratia.
646	iam hercle ego decumbam solus, si ille huc non venit.
647	cadum modo hinc a me huc cum vino transferam,
648	postidea accumbam. quasi nix tabescit dies.—
649	Salvete, Athenae, quae nutrices Graeciae,
650	sperata erilis patria, te video libens.
651	sed amica mea et conserva quid agat Stephanium
652	curaest, ut valeat. nam Sticho mandaveram,
653	salutem ut nuntiaret atque ei ut diceret
654	me hodie venturum, ut cenam coqueret temperi.
655	sed Stichus est hic quidem.
655b	Fecisti, ere, facetias,
656	quom hoc donavisti dono tuom servom Stichum.
657	pro di immortales, quot ego voluptates fero,
658	quot risiones, quot iocos, quot savia,
659	saltationes, blanditias, prothymias.
660	Stiche.
660b	Hem.
660c	Quíd fit?
660d	Euge, Sangarine lepidissume.
661	fero convivam Dionysum mihique et tibi.
662	namque edepol cena cocta est, locus liber datust
663	mihi et tibi apud vos (nam apud nos est convivium,
664	ibi voster cenat cum uxore adeo et Antipho,
665	ibidem erus est noster), hoc mihi dono datumst.
666	Quis somniavit aurum?
666b	Quid id ad te attinet?
667	proin tu lavare propera.
667b	Lautus sum.
667c	Optime,
668	sequere ergo hác me íntro.
668b	Ego vero sequor.
669	 volo eluamus hodie, peregrina omnia
670	relinque, Athenas nunc colamus. sequere me.—
671	Sequor, et domum redeunti principium placet.
672	bona scaeva strenaque obviam occessit mihi.—
673	Mirúm videri némini vestrúm volo, spectatóres,
674	quid ego hinc, quae illic habito, exeam: faciam vos certiores.
676	domo dúdum huc arcessita sum, nam quoniam nuntiatum est
677	istarum venturos viros, ibi festinamus omnes;
678	lectis sternendis studuimus munditiisque apparandis.
679	intér illud tamen negotium meis curavi amicis,
680	Sticho et conservo Sagarino meo, cena cocta ut esset.
681	Stichus obsonatust, ceterum ego operam do: is adlegavit.
682	nunc ibo hinc et amicos meos curabo hic advenientes.—
683	Ágite ite foras: férte pompam. cádo te praefició, Stiche.
684	omnibus módis temptare certumst nostrum hodie convivium.
685	ita me di ament, lepide accipimur quom hoc recipimur in loco.
686	quisquis praetéreat, comissatum volo vocari.
686b	Convenit,
687	dum quidem hercle quisque veniat, veniat cum vino suo.
688	nam hinc quidem hodie polluctura praeter nos dabitur nemini. †
689	nosmet inter nos ministrémus monotropi.
689b	Hoc conviviumst
690	pro opibus nostris satis commodule nucibus, fabulis, ficulis,
691	oleae † interiplio, lupillo, comminuto crustulo.
692	Sat est: servo homini módeste melius facere sumptum quam ampliter.
693	suom quemque decet: quibus divitiae domi sunt, scaphiis cantharis
694	batiocis bibunt, át nos nostro Samiolo poterio:
695	tamen bibimús nos, tamen efficimus pro opibus nostra moenia.
696	Age dice uter utrubi áccumbamus.
696b	Abi tu sane superior.
697	atque adeo, ut tu scire possis, pacto ego hoc técum divido:
698	vide, utram tibi libet etiam nunc capere, cape provinciam.
699	Quid istuc est provinciai?
699b	Vtrum Fontine an Libero
700	imperium te inhibere mavis?
700b	Nimio liquido Libero.
701	sed amica mea et tua dum cenat dumque se exórnat, nos volo
702	tamen ludere inter nós. strategum te facio huic convivio.
703	Nimium lepide in mentem venit: potius quam in subsellio
704	cynice hic accipimur quam in lectis.
704b	Immo enim nímio hic dulcius.
705	sed interim, stratege noster, cur hic cessat cantharus?
706	vide, quot cyathos bibimus.
706b	Tot quot digiti tibi sunt in manu.
707	cantio Graecast: ἢ πέντ' ἢ τρία πῖν' ἢ μὴ τέτταρα .
708	Tibi propino. decumam a fonte tibi tute inde, si sapis.
709	bene vos, bene nos, bene te, bene me, bene nostram etiam Stephanium.
710	
710b	Bibe si bibis.
710c	Non mora erit apud me.
710d	Edepol convivi sat est,
711	modo nostra huc amica accedat: id abest, aliud nil abest.
712	Lepide hoc actum est. tibi propino cantharum. vinum tu habes.
713	Nimis vellem aliquid pulpamenti.
713b	Si horum, quae adsunt, paenitet,
714	nihil est. tene aquam.
714b	Melius dicis; nil moror cuppedia.
715	bibe, tibicen. age si quid agis, bíbendum hercle hoc est, ne nega.
716	quid hic fastidis quod faciundum vides esse tibi? quin bibis?
717	age si quid agis accipe inquam. non hoc tuo fit sumptu : inpendet publicum.
718	haud tuom istúc est te vereri. éripe ex ore tibias.
719	Vbi illic biberit, vel servato meum modum vel tu dabo. †
720	nolo ego nos † prosumo bibere. nulli rei erimus postea;
721	namque edepol quam vis desubito vel cadus verti potest.
722	Quid igitur? quamquam gravatus fuisti, non nocuit tamen.
723	age, tibicen, quando bíbisti, refer ad labeas tibias,
724	suffla celeriter tibi buccas quasi proserpens bestia,
725	agedum. Stiche, uter démutassit, poculo multabitur.
726	Bonum ius dicis. impetrare oportet qui aequom postulat.
727	Age ergo observa. si pecassis, multam hic retinebo ilico.
728	Optimum atque aequissimum oras. em tibi hoc primum omnium:
729	haec facetiast, amare inter se rivalis duos,
730	uno cantharo potare, únum scortum ducere.
731	hoc memorabilest: ego tu sum, tu es ego, unianimi sumus,
732	unam amicam amamus ambo, mecum ubi est, tecum est tamen;
733	tecum ubi autem est, mecum ibi autemst: neuter neutri ínvidet.
734	Ohe, iam satis, nolo obtaedescat; alium ludum nunc volo.
735	Vin amicam huc evocemus? ea saltabit.
735b	Censeo.
736	Mea suavis, amabilis, amoena Stephanium, ad amores tuos
737	foras egredere, satis mihi pulchra és.
737b	At enim pulcherrima.
738	Fac nos hilaros hilariores opera atque adventu tuo.
739	Peregre advenientes te expetimus, Stephaniscidium, mel meum,
741	sí amabilitas tibi nostrá placet, si tibi ambo áccepti sumus.
742	Mórem vobis geram, meaé deliciae. nam íta me Venus amoéna amet,
743	ut ego huc iam dudum simitu exissem vobiscum foras,
744	nisi me vobis exornarem. nam ita est ingenium muliebre:
745	bene cum lauta est, tersa ornata ficta est, infecta est tamen;
746	nimioque sibi mulier meretrix repperit odium ocius
747	sua inmunditia, quam in perpetuom ut placeat munditia sua.
748	Nimium lepide fabulata est.
748b	Veneris mera est oratio,
749	Sangarine.
749b	Quid est?
749c	Totus doleo.
749d	Totus? tanto miserior.
750	Vtrubi accumbo?
750b	Vtrubí tu vis?
750c	Cum ambobus volo, nam ambos amo.
751	Vapulat peculium, actum est.
751b	Fugit hoc libertas caput.
752	Date mihi lócum, ubi accumbam, amabo, siquidem placeo.
752b	Tun mihi?
753	Cupio cúm utroque.
753b	Ei mihi, bene ego dispereo. quid ais?
753c	Quid est?
754	Ita me di ament, numquam enim fíet hodie, haec quin saltet tamen.
755	age, mulsa mea suavitudo, salta: saltabo ego simul.
756	Numquam edepol med istoc vinces, quin ego ibidem pruriam.
757	Siquidem mihi saltandum est, tum vos date bibat tibicini.
758	Et quidem nóbis.
758b	Tene, tibicen, primum; postidea loci
759	si hoc eduxeris, proinde ut consuetu's consuetus es antehac, celeriter
760	lepidam et suavem cantionem aliquam occupito cinaedicam,
761	ubi perpruriscamus usque ex unguiculis. inde huc aquam.
762	tene tu hóc, educe. dudum placuit potio:
763	nunc minus gravate iam accipit. tene tu. interim,
764	meus oculus, da mihi savium, dum illic bibit.
765	Prostibilest tandem? stantem stanti savium
766	dare amicum amicae? euge euge, sic furi datur.
767	Age, iam infla buccas, nunciam aliquid suaviter.
768	redde cántionem veteri pro vino novam.
769	qui Iónicus aut cinaédicust, qui hoc tále facere póssiet?
770	Si istóc me vorsu víceris, alió me provocáto:
771	Fac tu hóc modo.
771b	At tu hoc módo.
771c	Babae.
771d	Tataé.
771e	Papae.
771f	Pax.
772	Nunc páriter ambo. omnís voco cinaédos contra.
773	satis ésse nobis nón magis potis quám fungo imber.
774	Intro hínc abeamus nunciam: saltátum satis pro vinost.
775	vos, spectatores, plaudite atque ite ad vos comissatum.
