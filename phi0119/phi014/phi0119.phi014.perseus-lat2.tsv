1	Qui amáns egens ingressus est princeps in Amoris vias,
2	superávit aerumnis suis aerumnas Herculi.
3	nam cúm leone, cum éxcetra, cum cérvo, cum apro Aetólico,
4	cum avibús Stymphalicís, cum Antaeo déluctari mávelim,
5	quam cúm Amore: ita fio miser quaerendo argento mutuo,
6	nec quicquam nisi non est sciunt mihi respondere quos rogo.
7	Qui eró suo servíre volt bene sérvos servitútem,
8	ne illum edepol multa in pectore suo conlocare oportet,
9	quae eró placere cénseat praesénti atque apsentí suo.
10	ego neque lubenter servio neque satis sum ero ex sententia,
11	sed quasi lippo oculo me érus meus manum apstinere hau quit tamen,
12	quin mi imperet, quin me suis negotiis praefulciat.
13	Quís illic est qui cóntra me astat?
13b	Quís hic est qui sic cóntra me astat?
14	Similis est Sagaristionis.
14b	Toxilus híc quidem meus amicust.
15	Ís est profecto.
15b	Eum esse opinor.
15c	Congrediar.
15d	Contra adgredibor.
16	O Sagaristio, di ament te.
16b	O Toxilé, dabunt di quae exoptes.
17	út vales?
17b	Út queo.
17c	Quíd agitur?
17d	Vívitur.
18	Sátin ergo ex sententia?
18b	Si eveniunt quae exopto, satis.
19	Nimis stúlte amicis utere.
19b	Quid iam?
19c	Imperare oportet.
20	Mihi quidem tu iám eras mortuos, quia non te visitabam.
21	Negotium edepol—
21b	Ferreum fortasse?
21c	Plusculum annum
22	fui praéferratus apud molas tribunus vapularis.
23	Vetus iam ístaec militiast tua.
23b	Satin tu úsque valuisti?
23c	Hau probe.
24	Ergo edepol palles.
24b	Saucius factus sum in Veneris proelio:
25	sagittá Cupido cor meum transfixit.
25b	Iam servi hic amant?
26	Quíd ego faciam? disne advorser? quasi Titani cum eis belligerem
27	quibus sat esse non queam?
28	Vide modo, ulmeae catapultae tuom ne transfigant latus.
29	Básilice ágito eleútheria.
29a	Quíd iam?
29b	Quia erus peregri est.
29c	Ain tu,
30	péregri est?
30b	Si tu tibi bene esse
30a	póte pati, veni: víves mecum,
31	básilico accipiere victu.
32	Váh, iam scapulae pruriunt, quia te ístaec audivi loqui.
33	Sed hoc me únum excruciat.
33b	Quidnam id est?
34	Haéc dies summa hódie est, mea amíca sitne líbera,
34a	an sémpiternam sérvitutem sérviat.
34b	Quid núnc vis ergo?
35	Fácere ami cum tibi me potis es sempiternum.
35b	Quem ad modum?
36	Út mihi des nummos sescentos, quós pro capite illius pendam,
37	quós continuo tibi reponam in hoc tríduo, aut quadriduo.
38	age fí benignus, subveni.
39	Qua cónfidentia rogare tu á med argentum tantum audes,
40	ímpudens? quin si egomet totus véneam, vix recipi potis est
41	quód tu me rogas; nam tú aquam a púmice nunc póstulas,
42	qui ípsus sitiat.
42b	Sicine hoc te mihi fácere?
42c	Quid faciam?
42d	Rogas?
43	alicúnde exora mutuom.
43b	Tu fác idem quod rogas me.
44	Quaesivi, nusquam repperi.
44b	Quaeram equidem, si quis credat.
45	Nempe habeo in mundo.
45b	Si id domi esset mihi, iam pollicerer:
46	hoc meumst ut faciam sedulo.
46b	Quidquid erit, recipe te ad me.
47	quaeré tamen, ego item sedulo.
47b	Si quid erit, te fac iam ut scias.
48	 obsecro te resecro que , operam da hánc mihi
48a	fidélem.
48b	Ah, odio me énicas.
49	Amóris vitio, non meo, nunc tibi morologus fio.
50	At pol ego aps te concessero.—
50b	Iamne ábis? bene ambulato.
51	sed recipe quam primum potes, cave fúas mi in quaestione.
52	usque ero domi, dum excoxero lenoni malam rem magnam .—
53	Veterem atque antiquom quaestum maio rum meum 
54	servo atque obtineo et magna cum cura colo.
55	nam numquam quisquam meorum maiorum fuit,
56	quin parasitando paverint ventres suos:
57	patér, avos, proavos, abavos, atavos, tritavos
58	quasi mures semper edere alienum cibum,
59	neque edacitate eos quisquam poterat vincere;
60	atque eis cognómentum erat durís Capitonibus.
61	unde égo hunc quaestum optineo et maiorum locum.
62	neque quadrupulari me volo, neque enim decet
63	sine meo periclo ire aliena ereptum bona,
64	neque illí qui faciunt mihi placent. planen loquor?
65	nam publicae rei causa quicumque id facit
66	magis quám sui quaesti, animus induci potest,
67	eum esse civem ét fidelem ét bonum.
68	sed 
68a	si legirupam qui damnet, det in publicum
69	dimidium; atque etiam in ea lege adscribier:
70	ubi quadrupulator quempiam iniexit manum,
71	tantidem ille illi rursus iniciat manum,
72	ut aequa parti prodeant ad tris viros:
73	si id fiat, ne isti faxim nusquam appareant,
74	qui hic albo rete áliena oppugnant bona.
75	sed sumne ego stultus, qui rem curo publicam,
76	ubi sint magistratus, quos curare oporteat?
77	nunc huc intro ibo, visam hesternas reliquias,
78	quieríntne recte necne, num afuerit febris,
79	opertaen fuerint, ne quis obreptaverit.
80	sed aperiuntur aedes, remorandust gradus.
81	Omnem rem inveni, ut sua sibi pecunia
82	hodie illam faciat leno libertam suam.
83	sed eccúm parasitum, quoius mi auxilio est opus.
84	simulabo quasi non videam: ita alliciam virum.
85	curate istic vos atque adproperate ocius,
86	ne mihi morae sit quicquam, ubi ego intro advenero.
87	commisce mulsum, struthea † coluthequam appara,
88	bene ut in scutris concaleat, et calamum inice.
89	iam pól ille hic aderit, credo, congerro meus.
90	Me dicit, euge.
90b	Lautum credo e balineis
91	iam hic adfuturum.
91b	Vt ordine omnem rem tenet.
92	Collyrae facite ut madeant et colyphia,
93	ne mihi incócta detis.
93b	Rem loquitur meram.
94	nihili sunt crudae, nisi quas madidas gluttias;
95	tum nisi cremore crassost ius collyricum,
96	nihilist, macrum illud epicrocum pellucidum:
97	quasi †iuream esse ius decet collyricum.
98	nolo in vesicam quod eat, in ventrem volo.
99	Prope me hic nescio quis loquitur.
99b	O mi Iuppiter
100	terrestris, te coepulonus compellat tuos.
101	O Saturio, opportune advenisti mihi.
102	Mendacium edepol dicis, atque haud te decet:
103	nam essurio venio, non advenio saturio.
104	At edes, nam iam intus ventris fumant focula.
105	calefieri iussi reliquias.
105b	Pernam quidem
106	ius est adponi frigidam postridie.
107	Ita fieri iussi.
107b	Ecquid hallecis?
107c	Vah, rogas?
108	Sapis múltum ad genium.
108b	Sed tu , ecquid meministi, here
109	qua de re ego tecum mentionem feceram?
110	Memini: ut murena et conger ne calefierent;
111	nam nimio melius oppectuntur frigida.
112	sed quid cessamus proelium committere?
113	dum mane est, omnis esse mortalis decet.
114	Nimis paéne manest.
114b	Mane quod tu occeperis
115	negotium agere, id totum procedit diem.
116	Quaeso animum advorte hoc. iám heri narravi tibi
117	tecumque oravi, ut nummos sescentos mihi
118	dares utendos mutuos.
118b	Memini et scio,
119	et te me orare et mihi non esse quod darem.
120	nihili parasitus est, cui árgentum domi est:
121	lubido extemplo coeperest convivium,
122	tuburcinari de suo, si quid domi est.
123	cynicum esse egentem oportet parasitum probe:
124	ampullam, strigilem, scaphium, soccos, pallium,
125	marsuppium habeat, inibi paullum praesidi,
126	qui familiarem suam vitam oblectet modo.
127	Iam nolo argentum: filiam utendam tuam
128	mihi da.
128b	Numquam edepol cuiquam etiam utendam dedi.
129	Non ad istuc quod tu insimulas.
129b	Quid eam vis?
129c	Scies.
130	quia forma lepida et liberali est.
130b	Res itast.
131	Hic leno neque te novit neque gnatam tuam.
132	Me ut quisquam norit, nisi ille qui praebet cibum?
133	Ita est. hoc tu mihi reperire argentum potes.
134	Cupio hercle.
134b	Tum tu me sine illam vendere.
135	Tun illam vendas?
135b	Immo alium adlegavero
136	qui vendat, qui esse se peregrinum praedicet.
137	sicut istic leno non sex menses Megaribus
138	huc est cum commigravit.
138b	Pereunt reliquiae.
139	posterius istuc tamen potest.
139b	Scin quam potest?
140	numquam hercle hodie hic prius edes, ne frustra sis,
141	quam te hoc facturum quod rogo adfirmas mihi;
142	atqué nisi gnatam tecum huc iam quantum potest
143	adducis, exigam hercle ego te ex hac decuria.
144	quid nunc? quid est? quin dicis quid facturus sis?
145	Quaeso hercle me quoque etiam vende, si lubet,
146	dum saturum vendas.
146b	Hoc, si facturu's facturus es , face.
147	Faciam equidem quae vis.
147b	Bene facis. propera, abi domum;
148	praemonstra docte, praecipe astu filiae,
149	quid fabuletur: ubi se natam praedicet,
150	qui sibi parentes fuerint, unde surpta sit.
151	sed longe ab Athenis esse se gnatam autumet;
152	et ut adfleat, cum ea memoret.
152b	Etiam tu taces?
153	ter tanto peior ipsa est quam illam tu esse vis.
154	Lepide hercle dicis. sed scin quid facias? cape
155	tunicam atque zonam, et chlamydem adferto et causeam,
156	quam ille habeat qui hanc lenoni huic vendat.
156b	Eu, probe.
157	Quasi sit peregrinus.
157b	Laudo.
157c	Et tu gnatam tuam
158	ornatam adduce lepide in peregrinum modum.
159	πόθεν ornamenta?
159b	Abs chorago sumito;
160	dare debet: praebenda aediles locaverunt.
161	Iam faxo hic aderunt. sed ego nihil horunc scio.
162	Nihil hercle vero. nam ubi ego argentum accepero,
163	continuo tu illam a lenone adserito manu.
164	Sibi habeat, si non extemplo ab eo abduxero.—
165	Abi et istuc cura. interibi egó puerum volo
166	mittere ad amicam meam, út habeat animum bonum,
167	me esse effecturum hoc hodie. nimis longum loquor.—
168	Satis fúit índoctae, ímmemori, insípienti dicére totiens.
169	nimis tándem me quidem pró barda et pro rústica reor habitam ésse aps te.
170	quamquam égo vinum bibo, at mándata non cónsuevi simul bíbere una.
171	me quídem iam satis tibi spéctatam censébam esse et meos móres.
172	nam equidém te iam sectór quintum hunc annúm, quom interea, crédo,
173	ovis si ín ludum iret, pótuisset iam fíeri ut probe litterás sciret,
174	quom interím tu meum ingeniúm fans atque infans nondum etiam edídicisti.
175	potin út taceas? potin né moneas?
176	memini ét scio et calleo et cómmemini.
177	amas pól misera: id tuos scátit animus.
178	ego istúc placidum tibi ut sít faciam.
179	Miser ést qui amat.—
179b	Cérto is quidém nihilist,
180	qui níl amat: quíd ei homini ópus vita est?
181	iré decet me, út erae opsequéns fiam, libéra ea opera ócius ut sit.
182	convéniam hunc Toxilum: eius auris, quae mandata sunt, onerabo.
183	Sátin haec tibi sunt plána et certa? sátin haec meministi ét tenes?
184	Melius quam tu qui docuisti.
184b	Ain véro, verbereum caput?
185	Aio enim véro.
185b	Quid ergo dixi?
185c	Ego recte apud illam dixero.
186	Non edepol scis.
186b	Da hercle pignus, ni omnia memini et scio,
187	et quidem sí scis tute, quot hodie habeas digitos in manu.
188	Egon dem pignus tecum?
188b	Audacter, si lubido est perdere.
189	Bona pax sit potius.
189b	Tum tu igitur sine me ire.
189c	Et iubeo et sino;
190	sed ita volo te ire, ut domí sis, cum ego te esse illi censeam.
191	Faciam.
191b	Quo ergo is nunc?
191c	Domum: uti domi sim, quom illi censeas.
192	Scelus tu pueri es, atque ob istánc rem ego aliqui te peculiabo.
193	Scio fide hercle erili ut soleat impudicitia opprobrari
194	nec subigi queantur umquam, ut pro éa fide habeant iudicem.
195	Abi modo.
195b	Ego laudabis faxo.
195c	Sed has tabellas, Paegnium,
196	ipsi Lemniseleni fac des et quae iussi nuntiato.
197	Cesso ire ego quo missa sum?
198	Eo ego.
198b	I sane. ego domum ibo. face rem hanc cum cura geras.
199	vola curriculo.—
199b	Istuc marinus passer per circum solet.
200	illic hinc abiit intro huc. sed quis haec ést quae med advorsum incedit?
201	Paegnium hic quidem est.
201b	Sophoclidisca haéc peculiarest eius
202	quo ego sum missus.
202b	Nullus esse hodie hóc puero peior perhibetur.
203	Compellabo.
203b	Commorandust.
203c	Apud hanc obieci 
204	Paegnium, deliciae pueri, salve. quid agis? ut vales?
205	Sophoclidisca, di me amabunt.
205b	Quid me?
205c	Vtrum hercle di volent ;
206	sed si ut digna es faciant, odio hercle habeant et faciant male.
207	Mitte male loqui.
207b	Quom ut digna es dico, bene, non male loquor.
208	Quid agis?
208b	Feminam scelestam te astans contra contuor.
209	Certe equidem puerum peiorem quam te novi neminem.
210	Quid male facio aut quoi male dico?
210b	Quoi pol cumque occasio est.
211	Nemo homo umquam ita arbitratust.
211b	At pol multi esse ita sciunt.
212	Heia.
212b	Beia.
212c	Tuo ex ingenio mores alienos probas.
213	Fateor ego profecto me esse ut decet lenonis familiae.
214	Satis iam dictum habeo.
214b	Sed quid tu? confitere ut te autumo?
215	Fatear, si ita sim.
215b	Iam ábi, vicisti.
215c	Abi núnciam ergo.
215d	Hoc mi expedi,
216	quó agis?
216b	Quo tu?
216c	Dic tu. 
216d	Dic tu.
216e	Prior rogavi.
216f	At post scies.
217	Eo ego hinc haud longe.
217b	Et quidem ego haud longe hinc eo .
217c	Quo ergo is , scelus?
218	Nisi scieró prius ex te, tu ex me numquam hoc quod rogitas scies.
219	Numquam ecastor hodie scibis prius quam ex te audivero.
220	Itane est?
220b	Itane est.
220c	Mala es.
220d	Scelestu's scelestus es .
220e	Decet me.
220f	Me quidem addecet.
221	Quid ais? certumnest celare, quó iter facias, pessuma?
222	Offirmastin occultare quo te immittas, pessume?
223	Par pari respondes dicto. abi iam, quando ita certa res.
224	nihili facio scire. valeas.
224b	Asta.
224c	At propero.
224d	Et pol ego item.
225	Ecquid habes?
225b	Ecquid tú?
225c	Nil equidem.
225d	Cedo manum ergo.
225e	Estne haec manus?
226	Vbi illa altera ést furtifica laeva?
226b	Domi eccam. huc nullam attuli.
227	Habes nescio quid.
227b	Ne me attrecta, subigitatrix.
227c	Sin te amo?
228	Male operam locas.
228b	Qui?
228c	Quia enim nihil amas, quom ingratum amas.
229	Temperi hanc vigilare oportet formulam atque aetatulam,
230	né, ubi versicapillus fias, foede semper servias.
231	tu quidem haud étiam es octoginta pondo.
231b	At confidentia
232	illa militia militatur multo magis quam pondere.
233	atque ego hanc nunc operam perdo.
233b	Quid iam?
233c	Quia peritae praedico.
234	sed ego cesso.
234b	Mane.
234c	Molesta es.
234d	Ergo ero quoque, nisi scio,
235	quó agas te.
235b	Ad vos.
235c	Et pol ego ad vos.
235d	Quid eo?
235e	Quid id ad te attinet?
236	Enim non ibis nunc, vicissim nisi scio.
236b	Odiosu's odiosus es .
236c	Lubet.
237	numquam hercle istuc exterebrabis, tu ut sis peior quam ego siem.
238	Malitia certare tecum miseria est.
238b	Mers tu mala es.
239	Quid est quod metuas?
239b	Idem istuc quod tu.
239c	Dic ergo 
240	ne hoc cuiquam homini edicerem, omnes muti ut loquerentur prius.
241	Edictum est magno opere mihi, ne quoiquam hoc homini crederem,
242	omnes muti ut eloquerentur prius hoc quám ego.
242b	At tu hoc face:
243	fide data credamus.
243b	Novi: omnes sunt lenae levifidae,
244	neque tippulae levius pondust, quam fides lenonia.
245	Dic amabo.
245b	Dic amabo.
245c	Nolo ames.
245d	Facile impetras.
246	Tecum habeto.
246b	Et tu hoc taceto.
246c	Tacitum erit.
246d	Celabitur.
247	Toxilo has fero tabellas tuo ero.
247b	Abi, eccillum domi.
248	at ego hánc ad Lemniselenem tuam eram opsignatam abietem.
249	Quid istic scriptum?
249b	Iuxta tecum, si tu nescis, nescio;
250	nisi fortasse blanda verba.
250b	Ábeo.
250c	Et ego ábiero.—
250d	Ambula.—
251	Ióvi opulento, íncluto,
252	Ope gnáto, suprémo, validó, viripoténti,
253	opés, spes bonás, copiás commodánti
254	 lubens vítulorque merito,
255	quiá meo amico amíciter hanc cómmoditatis cópiam
256	danúnt, argenti mutui ut éi egenti opem adferam;
257	quód ego non magis sómniabam neque opinabar neque censebam,
258	eam fore mihi occasionem, ea nunc quasi decidit de caelo;
259	nam erus meus me Eretriam misit, domitos boves ut sibi mercarer,
260	dedit argentum, nam ibi mercatum dixit esse die septumi:
261	stultus, qui hoc mihi daret argentum, cuius ingenium noverat.
262	nam hoc argentum álibi abutar: boves, quos emerem, non erant;
263	nunc et amico prosperabo et genio meo multá bona faciam,
264	diu quo bene erit, die úno absolvam: tux tax tergo erit meo. non curo.
265	nunc amico homini boves dómitos mea ex crumina largiar.
266	nam id demum lepidumst, triparcos homines, vetulos, avidos, aridos
267	béne admordere, qui salinum servo obsignant cum sale.
268	virtús, ubi occásio admonet, dispicere. quid faciet mihi?
269	verberibus caedi iusserit, compédes impingi? vapulet,
270	ne sibi me credat supplicem fore: vae illi, nil iam mihi novi
271	offérre potest, quin sím peritus. sed Toxili
271a	púerum Paegnium eccum.
272	Pensúm meum, quod datumst, cónfeci. nunc dómum propero.
272b	Mane, etsí properas.
273	Paégnium, ausculta.
273b	Emere oportet, quem tibi oboediré velis.
273c	Asta.
274	Exhibeas molestiam, ut opínor, si quid debeam,
275	qui nunc sic tamen es molestus.
275b	Scelerate, etiam respicis?
276	Scio ego quid sim aetatis, eo istuc maledictum impune auferes.
277	Vbi Tóxilus est tuus érus?
277b	Vbi illí libet, néque te consulit.
277c	Etiam
278	dicís ubi sit, venéfice?
279	Néscio, inquam, ulmítriba tu.
280	Male dícis maiorí.
280b	Prior proméritus perpetiáre.
280a	servam operam, linguam liberam erus iussit med habere.
281	Dicisne mi, ubi sit Toxilus?
281b	Dico ut perpetuo pereas.
282	Caedere hodie tu restibus.
282b	Tua quidem, cucule, causa!
283	non hercle, si os perciderim tibi, metuam, morticine.
284	Video ego te: iam incubitatus es.
284b	Ita sum. quid id ad te attinet ?
285	at non sum, ita ut tu, gratiis.
285b	Confidens.
285c	Sum hercle vero.
286	nam ego me confido liberum fore, tu te numquam speras.
287	Potin ut molestus ne sies?
287b	Quod dicis facere non quis.
288	Abi in malam rem.
288b	At tu domum: nam ibi tibi parata praestost.
289	Vadatur hic me.
289b	Vtinam vades desint, in carcere ut sis.
290	Quid hoc?
290b	Quid est?
290c	Etiam, scelus, male loquere?
290d	Tandem ut liceat,
291	quom servos sis, servom tibi male dicere.
291b	Itane? specta
292	quid dedero.
292b	Nil, nam nil habes.
292c	Di deaeque me omnes perdant—
293	Amicus sum, eveniant volo tibi quae optas.
293b	Atque id fiat,
294	nisi te hodie, si prehendero, defigam in terram colaphis.
295	Tun me defigas? te cruci ipsum adfigent propediem alii.
296	Qui te di deaeque—scis quid hinc porro dicturus fuerim,
297	ni linguae moderari queam. potin abeas?
297b	Abigis facile.
298	nam umbra mea iam intus vapulat.—
298b	Vt istúnc di deaeque perdant.
299	tamquam proserpens bestiast bilinguis et scelestus.
300	hercle illum abiisse gaudeo. foris aperit, eccere autem
301	quem convenire maxime cupiebam egreditur intus.
302	Paratum iam esse dicito, unde argentum sit futurum,
303	iubeto habere animum bonum, dic me illam amare multum;
304	ubi se adiuvat, ibi me adiuvat. quae dixi ut nuntiares,
305	satin ea tenes?
305b	Magis cálleo quam aprugnum callum callet.—
306	Propera, abi domum. 
306b	Nunc ego huic graphice facetus fiam.
307	subnixis alis me inferam atque amicibor gloriose.
308	Sed quís hic ansatus ambulat?
308b	Magnifice conscreabor.
309	Sagaristio hic quidemst. quíd agitur, Sagaristio? ut valetur?
310	ecquid, quod mandavi tibi, †estne in te speculae?
310b	Adito.
311	videbitur. factum volo. venito. promoneto.
312	Quid hoc híc in collo tibi tumet?
312b	Vomicast, pressare parce;
313	nam ubi quí mala tangit manu, dolores cooriuntur.
314	Quando istaec innatast tibi?
314b	Hodie.
314c	Secari iubeas.
315	Metuo, ne immaturam secem, ne exhibeat plus negoti.
316	Inspicere morbum tuom lubet.
316b	Ah ah, abi atque cave sis
317	a cornu.
317b	Quid iam?
317c	Quia boves bini hic sunt in crumina.
318	Emitte sodes, ne enices fame; sine ire pastum.
319	Enim métuo, ut possim reicere in bubile, ne vagentur.
320	Ego reiciam. habe animum bonum.
320b	Credetur, commodabo.
321	sequere hac sis. argentum hic inest, quod mecum dudum orasti.
322	Quid tú ais?
322b	Dominus me bovis mercatum Eretriam misit.
323	nunc mi Eretria erit haec tua domus.
323b	Nimis tú facete loquere.
324	atque ego omne argentúm tibi hoc actutum incolume redigam;
325	nam iam omnes sycophantias instruxi et comparavi,
326	quo pacto ab lenone auferam hoc argentum,
326b	Tanto melior.
327	Et mulier ut sit libera atque ipse ultro det argentum.
328	sed sequere me: ad eam rem usus est tua mihi opera.—
328b	Vtere ut vis.—
329	Quae res bene vortat mi et tibi et ventri meo
330	perennitatique adeo huic, perpetuo cibus
331	ut mihi supersit, suppetat, superstitet:
332	sequere hac, mea gnata, me, cum dis volentibus.
333	quoi rei opera detur scis, tenes, intellegis;
334	communicavi tecum consilia omnia.
335	ea causa ad hoc exemplum te exornavi ego.
336	venibis tu hodie, virgo.
336b	Amabo, mi pater,
337	quamquam libenter escis alienis studes,
338	tuin véntris causa filiam vendas tuam?
339	Mirum quin regis Phílippi causa aut Attali
340	te potius vendam quam mea, quae sis mea.
341	Vtrum tú pro ancilla mé habes an pro filia?
342	Vtrum hercle magis in ventris rem videbitur.
343	meum, opino, imperiumst in te, non in me tibi.
344	Tua istaéc potestas est, pater. verum tamen,
345	quamquam res nostrae sunt, pater, pauperculae,
346	modice et modeste meliust vitam vivere;
347	nam ad paupertatem si admigrant infamiae,
348	gravior paupertas fit, fides sublestior.
349	Enim véro odiosa es.
349b	Non sum, neque me esse arbitror,
350	quom parva natu recte praecipio patri.
351	nam inimici famam non ita ut natast ferunt.
352	Ferant eantque maximam malam crucem;
353	neque ego ínimicitias omnes pluris existimo,
354	quam mensa inanis nunc si apponatur mihi.
355	Patér, hominum immortalis est infamia;
356	etiam tum vivit, cum esse credas mortuam.
357	Quid? metuis, ne te vendam?
357b	Non metuo, pater.
358	verum insimulari nolo.
358b	At nequiquam nevis.
359	meo modo istuc potius fiet quam tuo
360	fiat. quae hae res sunt?
360b	Cogita hoc verbum, pater:
361	erus sí minatus est malum servo suo,
362	tametsi íd futurum non est, ubi captumst flagrum,
363	dum tunicas ponit, quanta adficitur miseria!
364	ego nunc quod non futurumst formido tamen.
365	Virgo atque mulier nulla erit quin sit mala,
366	quae praeter sapiet quam placet parentibus.
367	Virgo atque mulier nulla erit quin sit mala,
368	quae reticet, si quid fieri pervorse videt.
369	Malo cavere meliust te.
369b	At si non licet
370	cavere, quid agam? nám ego tibi cautum volo.
371	Malusne égo sum?
371b	Non es, neque me dignumst dicere,
372	verum ei rei operam do, ne alii dicant, quibus licet.
373	Dicat quod quisque volt; ego de hac sententia
374	non demovebor.
374b	At, meo sí liceat modo,
375	sapienter potius facias quam stulte.
375b	Lubet.
376	Lubere per me tibi licere intellego;
377	verum lubere hau lubeat, sí liceat mihi.
378	Futura es dicto oboediens an non patri?
379	Futura.
379b	Scis iam tibi quae praecepi?
379c	Omnia.
380	Et ut surrupta fueris?
380b	Docte calleo.
381	Et qui parentes fuerint?
381b	Habeo in memoria.
382	necessitate me mala ut fiam facis.
383	verum videto, me ubi voles nuptum dare,
384	ne haec fama faciat repudiosas nuptias.
385	Tace, stúlta. non tu nunc hominum mores vides?
386	quoivis modi hic cum mala fama facile nubitur:
387	dum dos sit, nullum vitium vitio vortitur.
388	Ergo istuc facito ut veniat in mentem tibi,
389	me esse indotatam.
389b	Cave sis tu istuc dixeris.
390	pol deum virtute dicam et maiorum meum,
391	ne te indotatam dicas, quoi dos sit domi:
392	librorum eccillum hábeo plenum soracum.
393	si hoc adcurassis lepide, cui rei operam damus,
394	dabuntur dotis tibi inde sescenti logi,
395	atque Attici omnes; nullum Siculum acceperis:
396	cum hac dote poteris vel mendico nubere.
397	Quin tu me ducis, si quo ducturu's ducturus es , pater?
398	vel tu me vende vel face quid tibi lubet.
399	Bonum aequomque oras. sequere hac.—
399b	Dicto sum audiens.—
400	Quidnam esse acturum hunc dicam vicinum meum,
401	qui mihi iuratust sese hodie argentum dare?
402	quod si non dederit atque hic dies praeterierit,
403	ego argentum, ille iusiurandum amiserit.
404	sed ibi concrepuit foris. quisnam egreditur foras?
405	Curate isti intus, iam égo domum me recipiam.
405b	Oh,
406	Toxile, quid agitur?
406b	Oh, lutum lenonium,
407	commixtum caeno sterculinum publicum,
408	impure, inhoneste, iniure, inlex, labes popli,
409	pecuniae accípiter avide atque invide,
410	procax, rapax, trahax—trecentis versibus
411	tuas ímpuritias traloqui nemo potest—
412	accipin argentum? accipe sis argentum, impudens,
413	tené sis argentum, etiam tu argentum tenes?
414	possum te facere ut argentum accipias, lutum?
415	non mihi censebas copiam argenti fore,
416	qui nisi iurato mihi nil ausu's ausus es credere?
417	Sine respirare me, ut tibi respondeam.
418	vir summe populi, stabulum servitutium,
419	scortorum liberator, suduculum flagri,
420	compedium tritor, pistrinorum civitas,
421	perenniserve, lurco, edax, furax, fugax,
422	cedo sis mi argentum, da mihi argentum, impudens,
423	possum a te exigere argentum? argentum, inquam, cedo,
424	quin tu mi argentum reddis? nilne te pudet?
425	leno te argentum poscit, solida servitus,
426	pro liberanda amica, ut omnes audiant.
427	Tace, obsecro hercle. ne tua vox valide valet.
428	Referundae ego habeo linguam natam gratiae.
429	eodém mihi pretio sal praehibetur quo tibi.
430	nisi me haec defendet, numquam delinget salem.
431	Iam omitte iratus esse. id tibi suscensui,
432	quia te negabas credere argentum mihi.
433	Mirum quin tibi ego crederém, ut idem mihi
434	faceres quod partim faciunt argentarii:
435	ubi quid credideris, citius extemplo a foro
436	fugiunt quam ex porta ludis cum emissust lepus.
437	Cape hoc sis.
437b	Quin das?
437c	Nummi sescenti hic erunt,
438	probi, numerati. fac sit mulier libera,
439	atque huc continuo adduce.
439b	Iam faxo hic erit.
440	non hercle, quoi nunc hoc dem spectandum, scio.
441	Fortasse metuis in manum concredere?
442	Mirum quin citius iam a foro argentarii 
443	abeunt, quam in cursu rotula circumvortitur.
444	Abi istác travorsis angiportis ad forum;
445	eadem ístaec facito mulier ad me transeat
446	per hortum.
446b	Iam hic faxo aderit.
446c	At ne propalam.
447	Sapienter sane.
447b	Supplicatum cras eat.
448	Ita hercle vero.—
448b	Dum stas, reditum oportuit.
449	si quam rem accures sobrie aut frugaliter,
450	solet illa recte sub manus succedere.
451	atque edepol ferme ut quisque rem accurat suam,
452	sic ei procedit postprincipio, denique
453	si malus aut nequamst, male res vortunt quas agit,
454	sin autem frugist, eveniunt frugaliter.
455	hanc ego rem exorsus sum facete et callide,
456	igitur proventuram bene confido mihi.
457	nunc ego lenonem ita hodie intricatum dabo,
458	ut ipsus sese, qua se expediat, nesciat.
459	Sagaristio, heus, exi atque educe virginem
460	et istás tabellas, quas consignavi tibi,
461	quas tu attulisti mi ab ero meo usque e Persia.
462	Numquid moror?
462b	Euge, euge, exornatu's exornatus es basilice;
463	tiara ornatum lepida condecorat schema.
464	tum hanc hospitam autem crepidula ut graphice decet.
465	sed satin estis meditati?
465b	Tragici et comici
466	numquam aeque sunt meditati.
466b	Lepide hercle adiuvas.
467	age, illúc abscede procul e conspectu et tace.
468	ubi cum lenone me videbis conloqui
469	id erit adeundi tempus. nunc agite ite vos.
470	Quoí homini di própitii sunt, áliquid obiciúnt lucri;
471	nam égo hodie compendi feci binos panes in dies.
472	íta ancillá mea quae fuit hodie, sua nunc est: argento vicit;
473	iám hodie alienum cenabit, nil gustabit de meo.
474	sumne probus, sum lepidus civis, qui Atticam hodie civitatem
475	maximam maiorem feci atque auxi civi femina?
476	sed ut ego hodie fui benignus, ut ego multis credidi,
477	nec satis a quiquam homine accepi: ita prosum credebam omnibus;
478	nec metuo, quibus credidi hodie, ne quis mi in iure abiurassit:
479	bonus volo iam ex hoc die esse—quod neque fiet neque fuit.
480	Hunc hominem ego hodie in trasennam doctis deducam dolis,
481	itaque huic insidiae paratae sunt probe. adgrediar virum.
482	quid agis?
482b	Credo.
482c	Únde agis te, Dordale?
482d	Credo tibi.
483	di dent, quae velis.
483b	Eho, an iám manu emisisti mulierem?
484	Crédo edepol, credo, inquam, tibi.
484b	Iam liberta auctu's auctus es ?
484c	Enicas.
485	quin tíbi me dico crédere.
486a	Dic bona fíde: iam liberast?
486b	Ólim.
487	i, i ád forum ad praetorem, éxquire, siquidém mihi credere nón vis.
488	líbera, inquam, est: ecquid audis?
488b	At tibi di bene faciant omnes.
489	númquam enim pósthac tibi nec tuorum quoiquam quod nolis volam.
490	Abi, né iura, satis crédo.
491	Vbi núnc tua libertást?
491b	Apud te.
491c	Ain, apud mést?
491d	Aio, inquam, apud te ést, inquam.
492	Ita mé di ament, ut ob ístam rem tibi múlta bona instant á me.
493	nam est rés quaedam, quam occúltabam tibi dícere: nunc eam nárrabo,
494	unde tú pergrande lucrúm facias: faciam, út mei memineris, dúm vitam
495	vivás.
495b	Bene dictis tuís bene facta aurés meae auxilium expóscunt.
496	Tuom prómeritumst, merito út faciam. et ut mé scias esse ita fácturum,
497	tabellás tene has, péllege.
497b	Istaé quid ad mé?
497c	Immo ád te attinént et tuá refert.
498	nam ex Pérsia sunt haec állatae mihi a méo ero.
498b	Quando?
498c	Haud dúdum.
499	Quid istaé narrant?
499b	Percóntare ex ipsís. ipsae tibi nárrabunt.
500	Cedo sáne mihi .
500b	At clare récitato.
500c	Tace, dúm pellego.
500d	Hau verbúm faciam
501	Salutem dicit Toxilo Timarchides
502	et familiae omni. si valetis, gaudeo.
503	ego valeo recte et rem gero et facio lucrum,
504	neque istóc redire his octo possum mensibus,
505	itaque hic est quod me detinet negotium.
506	Chrysopolim Persae cepere urbem in Arabia,
507	plenam bonarum rerum atque antiquom oppidum:
508	ea comportatur praeda, ut fiat auctio
509	publicitus; ea res me domo expertem facit.
510	operam atque hospitium ego isti praehiberi volo,
511	qui tibi tabellas adfert. cura quae is volet,
512	nam is mihi honores suae domi habuit maxumos.
513	Quíd id ad me aut ad meam rem refert, Persae quid rerum gerant
514	aut quid erus tuos?
514b	Tace, stultiloque; nescis quid te instet boni
515	neque quam tibi Fortuna faculam lucrifera adlucere volt.
516	Quae istaec lucrifera est Fortuna?
516b	Istas, quae norunt, roga.
517	ego tantumdem scio quantum tu, nisi quod pellegi prior.
518	sed, ut occepisti, ex tabellis nosce rem.
518b	Bene me mones.
519	fac silentium.
519b	Nunc ad illud venies quod refert tua.
520	Iste quí tabellas adfert adduxit simul
521	forma expetenda liberalem virginem,
522	furtivam, abductam ex Arabia penitissuma;
523	eam te volo accurare ut istic veneat.
524	ac suo periclo is emat qui eam mercabitur:
525	mancipio neque promittet neque quisquam dabit.
526	probum et numeratum argentum ut accipiat face.
527	haec cura, et hospes cura ut curetur. vale.
528	Quíd igitur? postquam recitasti quod erat cerae creditum,
529	iam mihi credis?
529b	Vbi nunc illest hospes, qui hasce huc attulit?
530	Iam hic credo aderit: arcessivit illam a navi.
530b	Nil mi opust
531	litibus neque tricis. quam ob rem ego argentum enumerem foras?
532	nisi mancipio accipio, quid eo mi opus est mercimonio?
533	Tacen an non taces? numquam ego te tam esse matulam credidi.
534	quid metuis?
534b	Metuo hercle vero. sensi ego iam compluriens,
535	neque mi haud imperito eveniet, tali ut in luto haeream.
536	Nil pericli mihi videtur.
536b	Scio istuc, sed metuo mihi.
537	Mea quidem istuc nil refert: tua ego hoc facio gratia,
538	ut tibi recte conciliandi primo facerem copiam.
539	Gratiam habeo. sed te de aliis, quam alios de te suaviust
541	fieri doctos.
541b	Ne quis vero ex Arabia penitissuma
542	persequatur. etiam tu illam destinas?
542b	Videam modo
543	mercimonium.
543b	Aequa dicis. séd optume eccum ipse advenit
544	hospes ille, qui has tabellas attulit.
544b	Hicinest?
544c	Hic est.
545	Haecine illást furtiva virgo?
545b	Iuxta tecum aeque scio,
546	nisi quia specie quidem edepol liberalist, quisquis est.
547	Sat edepol concinnast facie.
547b	Vt contemptim carnufex.
548	taciti contemplemur formam.
548b	Laudo consilium tuom.
549	Satin Athenae tibi sunt visae fortunatae atque opiparae?
550	Vrbis speciem vidi, hominum móres perspexi parum.
551	Numquid in principió cessavit verbum docte dicere?
552	Hau potui etiam in primo verbo perspiceré sapientiam.
553	Quid id quod vidisti? ut munitum muro tibi visum oppidumst?
554	Si incolae bene sunt morati, pulchre munitum arbitror.
555	perfidia et pecúlatus ex urbe et avaritia si exulant,
556	quarta invidia, quinta ambitio, sexta óbtrectatio,
557	septimum periurium,
557b	Euge.
557c	Octava indiligentia,
558	nona iniuria, decimum, quod pessimum adgressust, scelus:
559	haec unde aberunt, ea urbs moenita muro sat erit simplici;
560	ubi ea aderúnt, centumplex murus rebus servandis parumst.
561	Quid ais tu?
561b	Quid vis?
561c	Tu in illis es decem sodalibus:
562	té in exilium ire hinc oportet.
562b	Quid iam?
562c	Quia periurus es.
563	Verba quidem haud indocte fecit.
563b	Ex tuo, inquam, usust: eme hanc.
564	Edepol qui cum hanc magis contemplo, magis placet.
564b	Si hanc emeris,
565	di immortales, nullus leno te alter érit opulentior.
566	evortes tuo arbitratu hómines fundis, familiis;
567	cum optimis viris rem habebis, gratiam cupient tuam:
568	venient ad te comissatum.
568b	At ego intro mitti votuero.
569	At enim illi noctu occentabunt ostium, exurent fores:
570	proin tu tibi iubeás concludi aédis foribus ferreis,
571	ferreas aedis commutes, limina indas ferrea,
572	ferream seram atque anellum; ne sis ferro parseris:
573	ferreas tute tibi impingi iubeas crassas compedis.
574	I sis in malum cruciatum.
574b	I sane tu, hanc eme atque ausculta mihi.
575	Modo uti sciam, quanti indicet.
575b	Vin huc vocem?
575c	Ego illo accessero.
576	Quid agis, hospes?
576b	Venio, adduco hanc ad te, ut dudum dixeram.
577	nám heri in portum noctu navis venit. veniri hanc volo,
578	si potest; si non potest, iri hinc volo quantum potest.
579	Salvos sis, adulescens.
579b	Siquidem hanc vendidero pretio suo.
580	At qui aut hoc emptore vendes pulchre, aut alio non potis.
581	Esne tu huic amicus?
581b	Tam quam di omnes qui caelum colunt.
582	Tum tu mi es inimicus certus. nam generi lenonio
583	numquam ullus deus tám benignus fuit, qui fuerit propitius.
584	Hoc age. opusnest hac tibi empta?
584b	Si tibi venissest opus,
585	mihi quoque emptast; si tibi subiti nihil est, tantumdemst mihi.
586	Indica, fac pretium.
586b	Tua mers est, tua indicatiost.
587	Aequom hic orat.
587b	Vin bene emere?
587c	Vin tu pulchre vendere?
588	Ego scio hercle utrumque velle.
588b	Age, indica prognariter.
589	Prius dico: hanc mancupio nemo tibi dabit. iam scis?
589b	Scio.
590	indica, minimo daturus qui sis, qui duci queat.
591	Tace, tace. nimis tú quidem hercle homo stultus es pueriliter.
592	Quid ita?
592b	Quia enim te ex puella prius percontari volo
593	quae ad rem referúnt.
593b	Atque hercle tu me monuisti hau male.
594	vide sis, ego ille doctus leno paene in foveam decidi,
595	ni hic adesses. quantum est adhibere hominem amicum, ubi quid geras.
596	Quo genere aut qua in patria nata sit aut quibus parentibus,
597	ne temere hanc te emisse dicas suasu atque impulsu meo,
598	volo te percontari.
598b	Quin laudo, inquam, consilium tuom.
599	Nisi molestum est, percontari hanc paucis hic volt.
599b	Maxime,
600	suo arbitratu.
600b	Quid stas? adi sis tute atque ipse itidem roga,
601	ut tibi percontari liceat quae velis; etsi mihi
602	dixit dare potestatem eius; sed ego te malo tamen,
603	eumpse adire, ut ne contemnat te ille.
603b	Satis recte mones.
604	hospes, volo ego hanc percontari.
604b	A terra ad caelum, quid lubet.
605	Iube dum eam hoc accedat ad me.
605b	I sane ac morem illi gere.
606	percontare, exquire quid vis.
606b	Age, age nunc tu, in proelium
607	vide ut ingrediare auspicato.
607b	Liquidumst auspicium, tace.
608	curabo ut praedati pulchre ad castra convertamini.
609	Concede istuc, ego illam adducam.
609b	Age, ut rem esse in nostram putas.
610	Ehodum huc, virgo. vide sis quid agas.
610b	Taceas, curabo ut voles.
611	Sequere me. adduco hanc, si quid vis ex hac percontarier.
612	Enim volo te adesse.
612b	Hau possum quin huic operam dem hospiti,
613	quoí erus iussit. quid si hic non volt mé adesse una?
613b	Immo i modo.
614	Do tibi ego operam.
614b	Tibi ibidem das, ubi tu tuom amicum adiuvas.
615	Exquire. heus tu, advigila.
615b	Satis est dictum: quamquam ego serva sum,
616	scio ego officium meum, ut quae rogiter vera, ut accepi, eloquar.
617	Virgo, híc homo probus est.
617b	Credo.
617c	Non diu apud hunc servies.
618	Ita pol spero, si parentes facient officium suom.
619	Nolo ego te mirari, si nos ex te percontabimur
620	aut patriam tuam aut parentes.
620b	Quor ego id mirer, mi homo?
621	servitus mea mi interdixit, ne quid mirer meum malum.
622	Noli flere.
622b	Ah, di istam perdant, ita catast et callida.
623	ut sapiens habet cór, quam dicit quod opust!
623b	Quid nomen tibist?
624	Nunc metuo ne peccet.
624b	Lucridi nomen in patria fuit.
625	Nomen atque omen quantivis iam est preti. quin tu hanc emis?
626	nimis pavebam, ne peccaret. expedivit.
626b	Si te emam,
627	mihi quoque Lucridem confido fore te.
627b	Tu si hanc emeris,
628	numquam hercle hunc mensem vortentem, credo, servibit tibi.
629	Ita velim quidem hercle.
629b	Optata ut evenant, operam addito.
630	nihil adhuc peccavit etiam.
630b	Vbi tu nata es?
630c	Vt mihi
631	mater dixit, in culina, in angulo ad laevam manum.
632	Haec erit tibi fausta meretrix: natast in calido loco,
633	ubi rerum omnium bonarum copiast saepissume.
634	tactust leno; qui rogaret, ubi nata esset diceret,
635	lepide lusit.
635b	At ego patriam te rogo quae sit tua.
636	Quae mihi sít, nisi haec ubi nunc sum?
636b	At ego illam quaero quae fuit.
637	Omne ego pro nihilo esse duco quod fuit, quando fuit:
638	tamquam hominem, quando animam ecflavit, quid eum quaeras qui fuit?
639	Ita me di bene ament, sapienter. atque equidem miseret tamen.
640	sed tamen, virgo, quae patriast tua, age mi actutum expedi.
641	quid taces?
641b	Dico equidem: quando hic servio, haec patriast mea.
642	Iam de istoc rogare omitte (non vides nolle eloqui?)
643	ne suarúm se miseriarum in memoriam inducas.
643b	Quid est?
644	captusne est pater?
644b	Non captus, sed quod habuit perdidit.
645	Haec erit bono genere nata: nil scit nisi verum loqui.
646	Quis fuit? dic nomen.
646b	Quid illum miserum memorem qui fuit?
647	nunc et illúm miserum et me miseram aéquom est nominarier.
648	Quoius modi is suo ín populo habitust?
648b	Nemo quisquam acceptior:
649	servi liberique amabant.
649b	Hominem miserum praedicas,
650	quom ét ipsus prorsus perditust et benevolentis perdidit.
651	Emam, opinor.
651b	Etiam opinor? summo genere esse arbitror;
652	divitias tu ex istac facies.
652b	Ita di faxint.
652c	Eme modo.
653	Iam hoc tibi dico: iam actutum ecastor meus pater, ubi me sciet
654	veniisse, ipse aderit et me abs te redimet.
654b	Quid nunc?
654c	Quid est?
655	Audin quid ait?
655b	Nam etsi res sunt fractae, amici sunt tamen.
656	Ne sis plora; libera eris actutum, si crebro cades.
657	vin mea esse?
657b	Dum quidem ne nímis diu tua sim, volo.
658	Satin ut meminit libertatis? dabit haec tibi grandis bolos.
659	age si quid agis. ego ad hunc redeo. sequere. redduco hanc tibi.
660	Adulescens, vin vendere istanc?
660b	Magis libet quam perdere.
661	Tum tu pauca in verba confer: qui datur, tanti indica.
662	Faciam ita ut te velle video, út emas. habe centum minis.
663	Nimiumst.
663b	Octoginta.
663c	Nimiumst.
663d	Nummus abesse hinc non potest,
664	quod nunc dicam.
664b	Quid id est ergo? eloquere actutum atque indica.
665	Tuo periclo sexaginta haec dabitur argenti minis.
666	Toxilé, quid ago?
666b	Di deaeque te agitant irati, scelus,
667	qui hanc non properes destinare.
667b	Habeto.
667c	Eu, praedatu's praedatus es probe.
668	non edepol minis trecentis carast. fecisti lucri.
669	Heus tu, etiam pro vestimentis huc decem accedent minae.
670	Abscedent enim, nón accedent.
670b	Tace sis, non tu illum vides
671	quaerere ansam, infectum ut faciat? abin atque argentum petis?
671a	 atque ut dignust perit.
672	Heus tu serva istum.
672b	Quin tu is intro?
672c	Abeo atque argentum affero.—
673	Edepol dedisti, virgo, operam adlaudabilem,
674	probam et sapientem et sobriam.
674b	Si quid bonis
675	boni fit, esse id et grave et gratum solet.
676	Audin tu, Persa? ubi argentum ab hoc acceperis,
677	simulato, quasi eas prorsum in navem.
677b	Ne doce.
678	Per angiportum rursum te ad me recipito
679	illac per hortum.
679b	Quod futurum est praedicas.
680	At ne cum argento protinam permittas domum,
681	moneo, te.
681b	Quod te dignumst, me dignum esse vis?
682	Tace, párce voci: praeda progreditur foras.
683	Probae hic argenti sunt sexaginta minae,
684	duobus nummis minus est.
684b	Quid ei nummi sciunt?
685	Cruminam hanc emere aut facere uti remigret domum.
686	Ne non sat esses leno, id metuebas miser,
687	impure, avare, ne crumillam amitteres?
688	Sine quaeso. quando lenost, nil mirum facit.
689	Lucro faciundo ego auspicavi in hunc diem:
690	nil mihi tam parvist, quin me id pigeat perdere.
691	age, accipe hoc sis.
691b	Hunc in collum, nisi piget,
692	impone.
692b	Vero fiat.
692c	Numquid ceterum
693	me voltis?
693b	Quid tam properas?
693c	Ita negotiumst:
694	mandatae quae sunt, volo deferre epistulas;
695	geminum autem fratrem servire audivi hic meum,
696	eum ego ut requiram átque uti redimam volo.
697	Atque edepol tu me commonuisti haú male.
698	videor vidisse hic forma persimilem tui,
699	eadém statura.
699b	Quippe qui frater siet.
700	Quid est tibi nomen?
700b	 quod ad te attinet.
701	Quid attinet non scire?
701b	Ausculta ergo, ut scias:
702	Vaniloquidorus Virginesvendonides
703	Nugiepiloquides Argentumexterebronides
704	Tedigniloquides Nugides Palponides
705	Quodsemelarripides Numquameripides. em tibi.
706	Eu hercle, nomen multimodis scriptumst tuom.
707	Ita sunt Persarum mores, longa nomina,
708	contortiplicata habemus. numquid ceterum
709	voltis?
709b	Vale.
709c	Et vos, nam animus iam in navist meus.
710	Cras ires potius, hodie hic cenares.
710b	Vale.—
711	Postquam illic hinc abiit, dicere hic quidvis licet.
712	ne hic tibi dies inluxit lucrificabilis.
713	nam non emisti hanc, verum fecisti lucri.
714	Ille quidem iam scit, quid negoti gesserit,
715	qui mihi furtivam meo periclo vendidit,
716	argentum accepit, abiit. quí ego nunc scio,
717	an iam adseratur haec manu? quo illum sequar?
718	in Persas? nugas.
718b	Credidi gratum fore
719	beneficium meum apud te.
719b	Immo equidem gratiam
720	tibi, Toxile, habeo; nam te sensi sedulo
721	mihi dare bonam operam.
721b	Tibine ego? immo sedulo.
722	Attat, oblitus sum intus dudum edicere
723	quae volui edicta. adserva hanc.—
723b	Salvast haec quidem.
724	Pater nunc cessat.
724b	Quid si admoneam?
724c	Tempus est.
725	Heus, Saturio, exi. nunc est illa occasio
726	inimicum ulcisci.
726b	Ecce me. numquid moror?
727	Age, illúc abscede procul e conspectu, tace;
728	ubi cum lenone me videbis conloqui,
729	tum turbam facito.
729b	Dictum sapienti sat est.
730	Tunc, quando abiero—
730b	Quin taces? scio quid velis.
731	Transcidi loris omnis adveniens domi,
732	ita mihi supellex squalet atque aedes meae.
733	Redis tu tandem?
733b	Redeo.
733c	Ne ego hodie tibi
734	bona multa feci.
734b	Fateor, habeo gratiam.
735	Num quippiam aliud me vis?
735b	Vt bene sit tibi.
736	Pol istúc quidem omen iám ego usurpabo domi,
737	nam iam inclinabo me cum liberta tua.
738	Nisi ego illum hominem perdo, perii. atque optume
739	eccum ipsum ante aedes.
739b	Salve multum, mi pater.
740	Salve, mea gnata.
740b	Ei, Persa me pessum dedit.
741	Pater hic meus est.
741b	Hem, quid? pater? perii oppido.
742	quid ego igitur cesso infelix lamentarier
743	minas sexaginta?
743b	Ego pol te faciam, scelus,
744	te quoque etiam ipsum ut lamenteris.
744b	Occidi.
745	Age ambula in ius, leno.
745b	Quid me in ius vocas?
746	Illi apud praetorem dicam. sed ego in ius voco.
747	Nonne antestaris?
747b	Tuan ego causa, carnufex,
748	cuiquam mortali libero auris atteram,
749	qui hic commercaris civis homines liberos?
750	Sine dicam.
750b	Nolo.
750c	Aúdi.
750d	Surdus sum. ambula.
751	sequere hac, sceleste, feles virginaria.
752	sequere hac, mea gnata, me usque ad praetorem.—
752b	Sequor.—
753	Hostíbus victis, civíbus salvis, re plácida, pacibus pérfectis,
754	bello éxstincto, re béne gestá, integró exércitu et praésidiis,
755	cum béne nos, Iuppiter, iúvisti, dique álii omnes caelípotentes,
756	eas vóbis habeo grátes atque ago, quía probe sum últus meum ínimicum.
757	nunc ób eam rem inter párticipes didám praedam et partícipabo.
758	íte foras: híc volo ante óstium et iánuam
758a	meos párticipes bene accípere.
759	státuite hic léctulos, pónite hic quae ádsolent.
759a	hic státui volo primum † aliqua mihi,
760	unde égo omnis hilaros, lúdentis, laetíficantis faciam út fiant,
761	quorum ópera mihi facilía factu facta haéc sunt, quae volui éffieri.
762	nam impróbus est homo qui béneficium scit áccipere et reddére nescit.
763	Toxíle mi, cur ego síne te sum, cur tu aútem sine me es?
763b	Ágedum ergo,
764	accéde ad me atque ampléctere sis.
764b	Ego véro.
764c	Oh, nihil hoc mágis dulcest.
765	sed, amábo, oculus meus, quín lectis nos áctutum comméndamus?
766	Omnía quae tu vis, éa cupio.
766b	Mutúa fiunt a me. age, age ergo,
767	tu Ságaristio, accumbe ín summo.
767b	Ego níl moror: cedo parem, quém pepigi.
768	Temperí.
768b	Mi istuc temperí serost.
768c	Hoc age, accúmbe. hunc diém suavem
769	meum nátalem agitemús amoenum. date aquám manibus, apponíte mensam.
770	do hanc tíbi florentem flórenti. tu hic éris dictatrix nóbis.
771	Age, púere, ab summo séptenis cyathís committe hos lúdos.
772	Move mánus, propera, Paegniúm, tarde cyathós mihi das, cedo sáne.
773	bene míhi, bene vobis, béne meae amicae, optátus hic míhi dies dátus hodiést.
774	ab dís, quia te licet líberam med amplécti.
774b	Tua factum ópera.
775	Bene omníbus nobis. hoc méa manus tuaé poclúm donat, ut amántem
776	amantí decet.
776b	Cédo.
776c	Accípe.
776d	Bene eí qui invidét mi et eí qui hoc gaúdet.
777	Qui súnt † qui erunt quiqué fuerunt quiqué futuri sunt pósthac,
778	solus ego omnibus antideo facilé, miserrímus hominum út vivam.
779	perii, ínterii. pessímus hic mi dies hódie inluxit córruptor,
781	ita mé Toxilus perfábricavit itaqué meam rem divéxavit.
782	vehiclum árgenti miser éieci amisi , neque quam ób rem eieci, hábeo.
783	qui illúm Persam atque omnís Persas atque étiam omnis persónas
784	male di ómnes perdant, íta misero Toxílus haec mihi concívit.
785	quia eí fidem non habui árgenti, eo míhi eas machinas mólitust;
786	quem pól ego ut non in crúciatum atque in cómpedis cogam, sí vivam,
787	siquidem húc umquam erus rediérit eius, quod spéro—sed quid ego áspicio?
788	hoc víde, quae haec fabulast? híc quidem pol potánt. adgrediar. ó bone vir,
789	salvéto, et tu, bona líberta.
790a	Dordálus hic quidemst.
790b	Quin iúbe adire.
791	Adi, sí libet.
791b	Agite, adplaúdamus.
791c	Dordále, homo lepidissúme, salve.
792	locus híc tuos est, hic accumbe. férte aquam pédibus. praeben tú puere?
793	Ne sís me uno digito áttigeris, ne te ád terram, scelus, ádfligam.
794	At tíbi ego hoc continuó cyatho oculum éxcutiam † tuum.
795	Quid aís, crux, stimulorúm tritor? quo módo me hodie versávisti,
796	ut me ín tricas coniécisti, quo módo de Persa mánus mi aditast?
797	Iurgium hínc auféras, si sápias.
798	At, bóna liberta, haec scívisti et me célavisti?
798b	Stúltitiast,
799	cui béne esse licet, eum praévorti litíbus. posterius ístaec te
801	magis pár agerest.
801b	Vrítur cor mi.
801c	Da illí cantharum, extingue ígnem, si
802	cor úritur, caput ne ardéscat.
803	Lúdos me fácitis, intéllego.
804	Vín cinaedúm novom tíbi dari, Paégnium?
805	quín elude, út soles, quándo libér locust hic.
806	huí, babae, básilice te íntulisti ét facete.
807	Decét me facétum esse, et húnc inridére
808	lenónem lubídost, quandó dignus ést.
809	Perge út coeperás.
809b	Hoc, léno, tibí.
810	Perií perculít me prope.
810b	Em, serva rúsum.
811	Delúde, ut lubet, erus dum hínc abest.
812	Viden út tuis dictis páreo?
813	sed quín tu meís contra itém dictis sérvis
814	atque hóc, quod tibí suadeó, facis?
814b	Quid ést id?
815	Restím tu tibí cápe crassam ac suspende te.
816	Cave sís me attigás, ne tibi hóc scipióne
817	malúm magnum dém.
817b	Vteré, te condóno.
818	Iam iám, Paegnium, da paúsam.
819	Égo pol vos erádicabo.
819b	At te ílle, qui suprá nos habitat,
820	qui tibi male volt maleque faciet. non hi dicunt, verum ego.
821	Age, circumfer mulsum, bibere da usque plenis cantharis.
822	iam diu fáctum est, postquam bibimus; nimis diu sicci sumus.
823	Di faciant ut id bibatis quod vos numquam transeat.
824	Nequeo, leno, quin tibi saltem staticulum, olim quem Hegea
825	faciebat. vide vero, si tibi satis placet.
825b	Me quoque volo
826	reddere, Diodorus quem olim faciebat in Ionia.
827	Malum ego vobis dabo, ni abitis.
827b	Etiam muttis, impudens?
828	iam ego tibi, si me inritassis, Persam adducam denuo.
829	iam taceo hercle Atque tu Persa es, qui me usque ádmutilavisti ad cutem.
830	Tace, stulte: hic eius geminust frater.
830b	Hicinest?
830c	Ac geminissumus.
831	Di deaeque et te et geminum fratrem excrucient.
831b	Qui te perdidit:
832	nám ego nil merui.
832b	At enim quod ille meruit, tibi id obsit volo.
833	Agite sultis, hunc lúdificemus.
833b	Nisi si dignust, non opust.
834	et me haud par est.
834b	Credo eo, quia non ínconciliavit, cúm te emo.
835	At tamen non—tamen—
835b	Cave ergo sis maló, et sequere me.
836	te mihí dicto audientem esse addecet, nam hercle absque me
837	foret et meo praesidio, hic faceret te prostibilem propediem.
838	sed ita pars libertinorum est: nisi patrono qui adversatust,
839	nec satis liber sibi videtur nec satis frugi nec sat honestus,
840	ní id effecit, ni ei male dixit, ni grato ingratus repertust.
841	Pol bene facta tua me hortantur, tuo ut imperio paream.
842	Ego sum tibi patronus plane, qui huic pro te argentum dedi.
843	 gráphice hunc volo ludíficari.
843b	Meo ego ín loco sedulo cúrabo.
844	Certo ílli homines mihi néscio quid mali cónsulunt, quod faciánt.
844b	Heus vos.
845	Quid aís?
845b	Hicin Dordalus ést leno, qui hic liberas virgines mércatur?
846	hicinést, qui fuit quondám fortis?
846b	Quae haec rés est? ei, colaphó me icit.
847	malum vóbis dabo.
847b	At tibi nós dedimus dabimúsque etiam.
847c	Ei, natis pérvellit.
848	Licet: iám diu saepe sunt éxpunctae.
848b	Loqueré tu etiam, frustúm pueri?
849	Patróne mi, i intro, amábo, ad cenam.
850	Mea Ignávia, tu nunc me ínrides?
851	Quíane te vocó, bene ut tíbi sit?
851b	Nólo mihi bene ésse.
851c	Ne sit.
852	Quíd igitur? sescénti nummi quíd agunt, quas turbás danunt?
853	Mále disperii, scíunt referre próbe inimico grátiam.
854	Satis súmpsimus súpplici iam.
854b	Fateór, manus vobís do.
855	Et póst dabis sub fúrcis.
856	Abi íntro—in crucem.
856b	Án me hic parum éxercitum hísce
857	habént?
857b	Convenísse te Tóxilum me 
858	spéctatores, bene valete. leno periit. plaudite.
