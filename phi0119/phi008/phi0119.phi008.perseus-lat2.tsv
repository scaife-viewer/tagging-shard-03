1	Quo ted hoc noctis dicam proficisci foras
2	Cum istoc ornatu cumque hac pompa, Phaedrome?
3	Quo Venus Cupidoque imperat, suadet Amor:
4	si media nox est sive est prima vespera,
5	si status condictus cum hoste intercedit dies,
6	tamen est eundum quo imperant ingratiis.
7	At tandem, tandem—
7b	Tandem es odiosus mihi.
8	Istuc quidem nec bellum est nec memorabile:
9	tute tibi puer es, lautus luces cereum.
10	Egon apicularum congestum opera non feram,
11	ex dulci oriundum melculo dulci meo?
12	Nam quo te dicam ego ire?
12b	Si tu me roges,
13	dicam ut scias.
13b	Si rogitem, quid respondeas?
14	Hoc Aesculapi fanum est.
14b	Plus iam anno scio.
15	Huic proxumum illud ostiumst oculissimum.
16	salve, valuistin?
16b	Ostium occlusissimum,
17	caruitne febris te herí vel nudiustertius
18	et heri cenavistine?
18b	Deridesne me?
19	Quid tu ergo, insane, rogitas valeatne ostium?
20	Bellissimum hercle vidi et taciturnissimum,
21	numquam ullum verbum muttit: cum aperitur tacet,
22	cum ílla noctu clanculum ad me exit, tacet.
23	Numquid tu quod te aut genere indignum sit tuo
24	facis aut inceptas facinus facere, Phaedrome?
25	num tu pudicae cuipiam insidias locas
26	aut quam pudicam ésse oportet?
26b	Nemini,
27	nec me ille sirit Iuppiter.
27b	Ego item volo.
28	ita tuom conferto amare semper, si sapis,
29	ne id quod ames populus si sciat, tibi sit probro.
30	semper curato ne sis intestabilis.
32	Quid istúc est verbi?
32b	Caute ut incedas via:
31	quod amas amato testibus praesentibus.
33	Quin leno hic habitat.
33b	Nemo hinc prohibet nec vetat,
34	quin quod palam est venale, si argentum est, emas.
35	nemo ire quemquam publica prohibet via;
36	dum ne per fundum saeptum facias semitam,
37	dum ted abstineas nupta, vidua, virgine,
38	iuventúte et pueris liberis, ama quid lubet.
39	Lenonis hae sunt aedes.
39b	Male istis evenat.
40	Qui?
40b	Quia scelestam servitutem serviunt.
41	Obloquere.
41b	Fiat maxume.
41c	Etiam taces?
42	Nempe obloqui me iusseras.
42b	At nunc veto.
43	sed ita uti occepi dicere: ei ancillula est.
44	Nempe huic lenoni qui hic habitat?
44b	Recte tenes.
45	Minus fórmidabo, ne excidat.
45b	Odiosus es.
46	eam vólt meretricem facere. éa me deperit,
47	ego autem cum illa facere nolo mutuom.
48	Quid ita?
48b	Quia proprium facio: amo pariter simul.
49	Malus clándestinus est amor, damnumst merum.
50	Est hercle ita ut tu dicis.
50b	Iamne ea fert iugum?
51	Tam a me pudica est quasi soror mea sit, nisi
52	si est osculando quippiam impudicior.
53	Semper tu scito, flamma fumo est proxima;
54	fumo comburi nil potest, flamma potest.
55	qui é nuce nuculeum esse volt, frangit nucem:
56	qui volt cubare, pandit saltum saviis.
57	At illa ést pudica neque dum cubitat cum viris.
58	Credam, pudor si cuiquam lenoni siet.
59	Immo ut illam censes? ut quaeque illi occasiost,
60	subripere se ad me; ubi savium oppegit, fugit.
61	id eo fit, quia hic leno, hic qui aegrotus incubat
62	in Aesculapi fano, is me excruciat.
62b	Quid est?
63	Alias me poscit pro illa triginta minas,
64	alias talentum magnum; neque quicquam queo
65	aequi bonique ab eo impetrare.
65b	Iniuriu's iniurius es ,
66	qui quod lenoni nulli est id ab eo petas.
67	Nunc hinc parasitum in Cariam misi meum
68	petitum argentum a meo sodali mutuom.
69	quod si non affert, quo me vortam nescio.
70	Si deos salutas, dextrovorsum censeo.
71	Nunc ara Veneris haec est ante horunc fores;
72	me inferre Veneri vovi ieientaculum.
73	Quid? tu te pones Veneri ieientaculo?
74	Me, te atque hosce omnis.
74b	Tum tu Venerem vomere vis.
75	Cedo, puere, sinum.
75b	Quid facturu's facturus es ?
75c	Iam scies.
76	anus hic solet cubitare custos ianitrix,
77	nomen Leaenae est, multibiba atque merobiba.
78	Quasi tu lagoenam dicas, ubi vinum Chium
79	solet ésse.
79b	Quid opust verbis? vinosissima est;
80	eaque extemplo ubi ego vino has conspersi fores,
81	de odore adesse me scit, aperit ilico.
82	Eine hic cum vino sinus fertur?
82b	Nisi nevis.
83	Nolo hercle, nam istunc qui fert afflictum velim;
84	ego nobis afferri cénsui.
84b	Quin tu taces?
85	si quid super illi fuerit, id nobis sat est.
86	Quisnam istic fluviust, quem non recipiat mare?
87	Sequere hac, Palinure, me ad fores, fi mi obsequens.
88	Ita faciam.
88b	Agite bibite, festivae fores;
89	potate, fite mihi volentes propitiae.
90	Voltisne olivas aut pulpamentum aut capparim?
91	Exsuscitate vostram huc custodem mihi.
92	Profundis vinum: quae te res agitant?
92b	Sine.
93	viden út aperiuntur aedes festivissumae?
94	num muttit cardo? est lepidus.
94b	Quin das savium?
95	Tace, occultemus lumen et vocem.
95b	Licet.
96	Flós veteris vini meis náribus obiectust,
97	éius amor cupidam me huc prólicit per tenebras.
98	ubi ubi ést, prope me est. euáx, habeo.
99	salve, ánime mi, Líberi lepos.
100	ut véteris vetus tui cúpida sum.
101	nam ómnium unguéntum odor praé tuo naútea est,
102	tú mihi stácta, tu cínnamum, tú rosa,
103	tú crocinum et casia es, tu télinum,
104	nam ubi tú profusu's profusus es , íbi ego me pérvelim sepultam.
105	séd quom adhuc náso odos óbsecutúst meo,
106	da vicissim meo gutturi gaudium.
107	nil ago tecum: ubi est ipsus? ipsum expeto
108	tangere, invergere in me liquores tuos,
109	sine, ductim. sed hac abiit, hac persequar.
110	Sitit haéc anus.
110b	Quantillúm sitit?
110c	Modica ést, capit quadrántal.
111	Pol ut praédicas, vindémia haec huic ánui non sat est sóli.
112	canem esse hánc quidem magis pár fuit: sagax násum habet.
112b	Amábo,
112a	cúia vox sonát procul?
113	Cénseo hanc áppellandam anum.
114	adíbo. redi ét respice ád me, Leaéna.
115	Imperatór quis est?
116	Vínipollens lépidus Liber,
117	tibí qui screánti, siccaé, semisómnae
118	adfért potiónem et sitím iam sedátum it.
119	Quám longe a me abest?
119b	Lúmen hoc vide.
120	Grándiorém gradum ergó fac ad me, óbsecro.
121	Sálve.
121b	Egon sálva sim, quaé siti sícca sum?
121c	At iám bibes.
121d	Diu fit.
122	Ém tibi anus lepida.
122b	Sálve, oculissime homo.
123	Age, effúnde hoc cito in barathrúm, propere
124	prolúe cloacam.
124b	Tace. Nólo huic male dicí.
124c	Faciam igitur mále potius.
125	Venús, de paulo paúlulum hoc tíbi dabo haud lubénter.
126	nam tíbi amantes própitiantes vínum potantés danunt
127	omnés, mihi haud saepe évenunt talés hereditátes.
128	Hoc víde ut ingurgitat ímpura in se mérum avariter, faucíbus plenis.
129	Perii hércle, huic quid primúm dicam nesció.
129b	Em istuc, quod míhi dixti.
130	Quid id ést?
130b	Periisse ut té dicas.
130c	Male tibi di faciant.
130d	Díc isti.
131	Ah.
131b	Quíd est? ecquid lubet?
131c	Lúbet.
131d	Etiam mihi quóque stimulo foderé lubet te.
132	Tace, né —
132b	Noli, taceo. écce autem bibit árcus, pluet credo hércle hodie.
133	Iamne égo huic dico?
133b	Quid díces?
133c	Me periísse.
133d	Age dice.
133e	Anus, aúdi.
134	hóc volo scíre te: pérditus súm miser.
135	At pól ego oppidó servata.
136	séd quid est? quid lubet pérditum dícere
137	te essé?
137b	Quia id quod amo cáreo.
138	Phaedrome mi, ne plora amabo.
139	tu mé curato né sitiam, ego tibi quód amas iam huc addúcam.—
140	Tibine égo, si fidem servás mecum, vineám pro aurea statuá statuam,
140a	quae tuó gutturí sit monumentum.
141	qui me ín terra aeque fórtunatus erít, si illa ad me bítet,
142	Palinúre?
142b	Edepol qui amát, si eget, misera ádficitur, ere , aerúmna.
143	Non íta res est, nam cónfido parasítum hodie adventúrum
144	cum argénto ad me.
144b	Magnum ínceptas, si id éxpectas quod núsquamst.
145	Quid si ádeam ad fores atque óccentem?
145b	Si lúbet, neque veto neque iúbeo,
146	quando égo te video immútatis moribus esse, ere, atque ingénio.
147	Péssuli, heus péssuli, vós salutó lubens,
148	vos amo, vos volo, vos peto atque obsecro,
149	gérite amantí mihi mórem, amoeníssumi,
150	fite causa mea ludii barbari,
151	sussilite, obsecro, et mittite istanc foras,
152	quae mihi misero amanti ebibit sanguinem.
153	hoc vide ut dormiunt pessuli pessumi
154	nec mea gratia commovent se ocius.
155	re spicio, nihili meam vos gratiam facere.
156	st tace, tace.
156b	Taceo hercle equidem.
156c	Sentio sonitum.
157	tandem edepol mihi morigeri pessuli fiunt.
158	Plácide egredere et sónitum prohibe fórium et crepitum cárdinum,
159	ne quod hic agimus erus percipiat fieri, mea Planesium.
160	mane, suffundam aquolam.
160b	Viden ut anus tremula medicinam facit?
161	eapse merum condidicit bibere, foribus dat aquam quam bibant.
162	Vbi tu es, qui me convadatu's convadatus es Veneriis vadimoniis?
163	sisto ego tibi me et mihi contra itidem tu te ut sistas suadeo.
164	Assum; nam si absim, haud recusem quin mihi male sit, mel meum.
165	Anime mi, me procul amantem abesse haud consentaneumst.
166	Palinure, Palinure.
166b	Eloquere, quid est quod Palinurum voces?
167	Est lepida.
167b	Nimis lepida.
167c	Sum deus.
167d	Immo homo haud magni preti.
168	Quid vidisti aut quid videbis magis dis aequiparabile?
169	Male valere te, quod mi aegrest.
169b	Male mi morigeru's morigerus es , tace.
170	Ipsus se excruciat qui homo quod amat videt nec potitur dum licet.
171	Recte obiurgat. sane haud quicquamst, magis quod cupiam iam diu.
172	Tene me, amplectere ergo.
172b	Hoc etiam est quam ob rem cupiam vivere.
173	quia te prohibet erus, clam ero potior.
173b	Prohibet? nec prohibere quit,
174	nec prohibebit nisi mors méum animum aps te abalienaverit.
175	Enim vero nequeo durare quin ego erum accusem meum:
176	nam bonum est pauxillum amare sane, insane non bonum est;
177	verum totum insanum amare, hóc est quod meus erus facit.
178	Sibi sua habeant regna reges, sibi divitias divites,
179	sibi honores, sibí virtutes, sibi pugnas, sibi proelia:
180	dum mi abstineant invidere, sibi quisque habeant quod suom est.
181	Quid tu? Venerin pervigilare te vovisti, Phaedrome?
182	nam hoc quidem edepol haud multo post luce lucebit.
182b	Tace.
183	Quid, taceam? quin tu is dormitum?
183b	Dormio, ne occlamites.
184	Tu quidem vígilas.
184b	At meo more dormio: hic somnust mihi.
185	Heus tu, mulier, male mereri de inmerente inscitia est.
186	Irascere, si te edentem hic a cibo abigat.
186b	Ilicet,
187	pariter hos perire amando video, uterque insaniunt.
188	viden ut misere moliuntur? nequeunt complecti satis.
189	etiam dispertimini?
189b	Nullum homini est perpetuom bonum:
190	iam huic voluptati hoc adiunctum est odium.
190b	Quid ais, propudium?
191	tun etiam cum noctuinis oculis odium me vocas?
192	ebrióla, persollae nugae.
192b	Tun meam Venerem vituperas?
193	† quod quidem mihi polluctus virgis servos sermonem serat?
194	at ne tu hercle cum cruciatu magno dixisti id tuo.
195	em tibi male dictis pro istis, dictis moderari ut queas.
196	Tuam fidem, Venus noctuvigila.
196b	Pergin etiam, verbero?
197	Noli, amabo, verberare lapidem, ne perdas manum.
198	Flagitium probrumque magnum, Phaedrome, expergefacis:
199	bene monstrantem pugnis caedis, hanc amas, nugas meras.
200	hocine fieri, ut inmodestis hic te moderes moribus?
201	Auro contra cedo modestum amatorem: a me aurum accipe.
202	Cedo mihi contra aurichalco cui ego sano serviam.
203	Bene vale, ocule mi, nam sonitum et crepitum claustrorum audio,
204	aeditumum aperire fanum quo usque, quaeso, ad hunc modum
205	inter nos amore utemur semper surrepticio?
206	Minime, nam parasitum misi nudiusquartus Cariam
207	petere argentum, is hodie hic aderit.
207b	Nimium consultas diu.
208	Ita me Venus amet, ut ego te hoc triduom numquam sinam
209	in domo esse istac, quin ego te liberalem liberem.
210	Facito ut memineris. tene etiam, prius quam hinc abeo, savium.
211	Siquidem herclé mihi regnum detur, numquam id potius persequar.
212	quando ego te videbo?
212b	Em istoc verbo vindictam para:
213	sí amas, eme, ne rogites, facito ut pretio pervincas tuo.
214	bene vale.
214b	Iamne ego relinquor? pulcre, Palinure, occidi.
215	Ego quidem, qui et vapulando et somno pereo.
215b	Sequere me.—
216	Migrare certumst iam nunc e fano foras,
217	quando Aesculapi ita sentio sententiam,
218	ut qui me nihili faciat nec salvom velit.
219	valetudo decrescit, adcrescit labor;
220	nam iam quasi zona liene cinctus ambulo,
221	geminos in ventre habere videor filios.
222	nil metuo nisi ne medius disrumpar miser.
223	Si recte facias, Phaedrome, auscultes mihi
224	atque istam exturbes ex animo aegritudinem.
225	paves, parasitus quia non rediit Caria:
226	adferre argentum credo; nam si non ferat,
227	tormento non retineri potuit ferreo,
228	quin reciperet se huc esum ad praesepem suam.
229	Quis hic est qui loquitur?
229b	Quoiam vocem ego audio?
230	Estne hic Palinurus Phaedromi?
230b	Quis hic est homo
231	cum collativo ventre atque oculis herbeis?
232	de forma novi, de colore non queo
233	novisse. iam iam novi: leno est Cappadox.
234	congrediar.
234b	Salve, Palinure.
234c	O scelerum caput,
235	salveto. quid agis?
235b	Vivo.
235c	Nempe ut dignus es.
236	sed quid tibi est?
236b	Lien enecat, renes dolent,
237	pulmones distrahuntur, cruciatur iecur,
238	radices cordis pereunt, hirae omnes dolent.
239	Tum te igitur morbus agitat hepatiarius.
240	Facile est miserum inridere.
240b	Quin tu aliquot dies
241	perdura, dum intestina exputescunt tibi,
242	nunc dum salsura sat bonast: si id feceris,
243	venire poteris intestinis vilius.
244	Lien díerectust.
244b	Ambula, id lieni optumumst.
245	Aufér istaec, quaeso, atque hoc responde quod rogo.
246	potin cóniecturam facere, si narrem tibi
247	hac nocte quod ego somniavi dormiens?
248	Vah, solus hic homost qui sciat divinitus.
249	quin coniectores a me consilium petunt:
250	quod eis respondi, ea omnes stant sententia.
251	Palinure, quid stas? quin depromuntur mihi
252	quae opus súnt, parasito ut sit paratum prandium,
253	quom veniat?
253b	Mane sis, dum huic conicio somnium.
254	Tute ipse, si quid somniasti, ad me refers.
255	Fateór.
255b	Abi, déprome.
255c	Age tu interea huic somnium
256	narra, meliorem quam ego sum suppono tibi.
257	nam quod scio omne ex hoc scio.
257b	Operam ut det.
257c	Dabit.—
258	Facit hic quod pauci, ut sit magistro óbsequens.
259	da mi igitur operam.
259b	Tam etsi non novi, dabo.
260	Hac nocte in somnis visus sum viderier
261	procul sedere longe a me Aesculapium,
262	neque eum ad me adire neque me magni pendere
263	visumst.
263b	Item alios deos facturos scilicet:
264	sane illi inter se congruont concorditer.
265	nihil est mirandum, melius si nil fit tibi,
266	namque incubare satius te fuerat Iovi,
267	qui tibi auxilio in iure iurando fuit.
268	Siquidem íncubare vélint qui periuraverint,
269	locus nón praeberi potis est in Capitolio.
270	Hoc animum advorte: pacem ab Aesculapio
271	petas, ne forte tibi évenat magnum malum,
272	quod in quiete tibi portentumst.
272b	Bene facis.
273	ibo atque orabo.—
273b	Quae res male vortat tibi.—
274	Pro di immortales, quem conspicio? quis illic est?
275	estne hic parasitus qui missust in Cariam?
276	heus Phaedrome, exi, exi, exi, inquam, ocius.
277	Quid istíc clamorem tollis?
277b	Parasitum tuom
278	video currentem ellum usque in plátea ultima.
279	hinc auscultemus quid agat.
279b	Sane censeo.
280	Dáte viam mihi, nóti atque ignoti, dúm ego hic officiúm meum
281	facio: fugite omnes, abite et de via decedite,
282	ne quem in cursu capite aut cubito aut pectore offendam aut genu.
283	ita nunc subito, propere et celere obiectumst mihi negotium,
284	nec homo quisquamst tám opulentus, qui mi obsistat in via,
285	nec strategus nec tyrannus quisquam, nec agoranomus,
286	nec demarchus nec comarchus, nec cum tanta gloria,
287	quin cadat, quin capite sistat in via de semita.
288	tum isti Graeci palliati, capite operto qui ambulant,
289	qui incedunt suffarcinati cum libris, cum sportulis,
290	constant, conferunt sermones inter se se drapetae,
291	obstant, obsistunt, incedunt cum suis sententiis,
292	quos semper videas bibentes esse in thermipolio,
293	ubi quid subripuere: operto capitulo calidum bibunt,
294	tristes atque ebrioli incedunt: eos ego si offendero,
295	ex unoquoque eorum exciam crépitum polentarium.
296	tum isti qui ludunt datatim servi scurrarum in via,
297	et datores et factores omnis subdam sub solum.
298	proin se domi contineant , vitent infortunio.
299	Recte hic monstrat, si imperare possit. nam ita nunc mos viget,
300	ita nunc servitiumst: profecto modus haberi non potest.
301	Ecquis est qui mihi commonstret Phaedromum genium meum?
302	ita res subita est, celeriter mihi hoc hómine convento est opus.
303	Te ille quaerit.
303b	Quid si adeamus? heus, Curculio, te volo.
304	Quis vocat? quis nominat me?
304b	Qui te conventum cupit.
305	Haud magis me cupis quam ego te cupio.
305b	O mea opportunitas,
306	Curculio exoptate, salve.
306b	Salve.
306c	Salvom gaudeo
307	te advenire. cedo tuam mi dexteram. ubi sunt spes meae?
308	eloquere, obsecro hércle.
308b	Eloquere, te óbsecro, ubi súnt meae?
309	Quid tibist?
309b	Tenebrae oboriuntur, genua inedia succidunt.
310	Lassitudine hercle credo.
310b	Retine, retine me, obsecro.
311	Viden ut expálluit? datin isti sellam, ubi assidat, cito
312	et aqualem cum aqua? properatin ocius?
312b	Animo male est.
313	Vin aquam?
313b	Si frustulenta est, da, obsecro hercle, obsorbeam.
314	Vae capiti tuo.
314b	Obsecro hercle, facite ventum ut gaudeam.
315	Maxume.
315b	Quid facitis, quaeso?
315c	Ventum.
315d	Nolo equidem mihi
316	fieri ventulum.
316b	Quid igitur vis?
316c	Esse, ut ventum gaudeam.
317	Iuppiter te dique perdant.
317b	Perii, prospicio parum,
318	gramarum habeo dentes plenos, lippiunt fauces fame,
319	ita cibi vacivitate venio lassis lactibus.
320	Iám edes aliquid.
320b	Nolo hercle aliquid: certum quam aliquid mavolo.
321	Immo si scias, reliquiae quae sint.
321b	Scire nímis lubet
322	ubi sient, nam illis conventis sane opus est meis dentibus.
323	Pernam, abdomen, sumen sueris, glandium—
323b	Ain tu omnia haec?
324	in carnario fortasse dicis.
324b	Immo in lancibus,
325	quae tibi sunt parata, postquam scimus venturum.
325b	Vide
326	ne me ludas.
326b	Ita me amabit quám ego amo, ut ego haud mentior.
327	sed quod te misi, nihilo sum certior.
327b	Nihil attuli.
328	Perdidisti me.
328b	Invenire possum, si mi operam datis.
329	postquam tuo iussu profectus sum, perveni in Cariam,
330	video tuom sodalem, argenti rogo uti faciat copiam.
331	scires velle gratiam tuam, noluit frustrarier,
332	ut decet velle hominem amicum amico, atque opitularier:
333	respondit mihi paucis verbis, atque adeo fideliter,
334	quod tibi est item sibi esse, magnam argenti ínopiam.
335	Perdis me tuis dictis.
335b	Immo servo et servatum volo.
336	postquam mihi responsum est, abeo ab illo maestus ad forum
337	med illo frustra advenisse. forte aspicio militem.
338	aggredior hominem, saluto adveniens. salve inquit mihi,
339	prendit dexteram, seducit, rogat quid veniam Cariam;
340	dico me illo advenisse animi causa. ibi me interrogat,
341	ecquem in Epidauro Lyconem tarpezitam noverim.
342	dico me novisse. quid? lenonem Cappadocem? annuo
343	visitasse. sed quid eum vis? “quia de illo emi virginem
344	triginta minis, vestem, aurum; et pro ís decem coáccedunt minae.”
345	dédisti tu argentum? inquam. “ímmo ápud trapezitam situm est
346	illum quem dixi Lyconem, atque ei mandavi, qui anulo
347	meo tabellas obsignatas attulisset, ut daret
348	operam, ut mulierem a lenone cum auro et veste abduceret.”
349	postquam hoc mihi narravit, abeo ab illo. revocat me ilico,
350	vocat me ad cenam; religio fuit, denegare nolui.
351	quid si abeamus ac décumbamus? inquit. consilium placet:
352	neque diem decet morari, neque nocti nocerier.
353	omnis res paratast . et nos, quibus paratum est, assumus.
354	postquam cenati atque appoti, talos poscit síbi in manum,
355	provocat me in aleam, ut ego ludam: pono pallium;
356	ille suom amiculum opposivit, invocat Planesium.
357	Meosne amores?
357b	Tace parumper. iacit volturios quattuor.
358	talos arripio, invoco almam meam nutricem Hérculem,
359	iacto basilicum; propino magnum poclum: ille ebibit,
360	caput deponit, condormiscit. ego ei subduco anulum,
361	deduco pedes de lecto clam, ne miles sentiat.
362	rogant me servi quó eam: dico me ire quo saturi solent.
363	ostium ubi conspexi, exinde me ilico protinam dedi.
364	Laudo.
364b	Laudato quando illud quod cupis effecero.
364a	
365	eamus nunc intro, ut tabellas consignemus.
365b	Num moror?
366	Atque aliquid prius obstrudamus, pernam, sumen, glandium,
367	haec sunt ventris stabilimenta, pane et assa bubula,
368	poculum grande, aula magna, ut satis consilia suppetant.
369	tu tabellas consignato, híc ministrabit, égo edam.
370	dicam quem ad modum conscribas. sequere me hac intro.
370b	Sequor.—
371	Beatus videor: subduxi ratiunculam,
372	quantum aeris mihi sit quantumque alieni siet:
373	dives sum, si non reddo eis quibus debeo.
374	si reddo illis quibus debeo, plus alieni est.
375	verum hercle vero cum belle recogito,
376	si magis me instabunt, ad praetorem sufferam.
377	habent hunc morem plerique argentarii,
378	ut alius alium poscant, reddant nemini,
379	pugnis rem solvant, si quis poscat clarius.
380	qui homo mature quaesivit pecuniam,
381	nisi eam mature parsit, mature esurit.
382	cupio aliquem emere puerum, qui usurarius
383	nunc mihi quaeratur. usus est pecunia.
384	Nil tu me saturum monueris. memini et scio.
385	ego hoc effectum lepide tibi tradam. tace.
386	edepol ne ego hic med intus explevi probe,
387	et quidem reliqui in ventre cellae uni locum,
388	ubi reliquiarum reliquias reconderem.
389	quis hic est qui operto capite Aesculapium
390	salutat? attat, quem quaerebam. sequere me.
391	simulabo quasi non noverim. heus tu, te volo.
392	Vnocule, salve.
392b	Quaeso, deridesne me?
393	De Coclitum prosapia te esse arbitror,
394	nam ei sunt unoculi.
394b	Catapulta hoc ictum est mihi
395	apud Sicyonem.
395b	Nam quid id refert mea,
396	an aula quassa cum cinere effossus siet?
397	Superstitiosus hic quidem est, véra praedicat;
398	nam illaec catapultae ád me crebro commeant.
399	adulescens, ob rem publicam hoc intus mihi
400	quod insigne habeo, quaeso ne me incomities.
401	Licetne ínforare, si incomitiare non licet?
402	Non inforabis me quidem, nec mihi placet
403	tuom profecto nec forum nec comitium.
404	sed hunc, quem quaero, commonstrare si potes,
405	inibis a me solidam et grandem gratiam.
406	Lyconem quaero tarpezitam.
406b	Dic mihi,
407	quid eum nunc quaeris? aut cuiati's cuiatis es ?
407b	Eloquar.
408	ab Therapontigono Platagidoro milite.
409	Novi edepol nomen, nam mihi istoc nomine,
410	dum scribo, explevi totas ceras quattuor.
411	sed quid Lyconem quaeris?
411b	Mandatumst mihi,
412	ut has tabellas ad eum ferrem.
412b	Quis tu homo es?
413	Libertus illius, quem omnes Summanum vocant.
414	Summane, salve. qui Summanu's Summanus es ? fac sciam.
415	Quia vestimenta, ubi obdormivi ebrius,
416	summano, ob eam rem me omnes Summanum vocant.
417	Alibi te meliust quaerere hospitium tibi:
418	apud mé profecto nihil est Summano loci.
419	sed istúm quem quaeris ego sum.
419b	Quaeso, tune is es,
420	Lyco trapezita?
420b	Ego sum.
420c	Multam me tibi
421	salutem iussit Therapontigonus dicere,
422	et has tabellas dare me iussit.
422b	Mihin?
422c	Ita.
423	cape, signum nosce. nostin?
423b	Quidni noverim?
424	clupeatus elephantum ubi machaera dissicit.
425	Quod istic scriptum est, id te orare iusserat
426	profecto ut faceres, suam si velles gratiam.
427	Concede, inspiciam quid sit scriptum.
427b	Maxime,
428	tuo arbitratu, dum auferam abs te id quod peto.
429	“Miles Lyconi ín Epidauro hospiti
430	suo Thérapontigonus Platagidorus plurimam
431	salutem dicit.”
431b	Meus hic est, hamum vorat.
432	“Tecum oro et quaeso, qui has tabellas adferet
433	tibi, ut ei detur quam istic emi virginem,
434	quod te praesente isti egi teque interprete,
435	et aurum et vestem. iam scis ut convenerit:
436	argentum des lenoni, is huic det virginem.”
437	ubi ipsus? cur non venit?
437b	Ego dicam tibi:
438	quia nudiusquartus venimus in Cariam
439	ex India; ibi nunc statuam volt dare auream
440	solidam faciundam ex auro Philippo, quae siet
441	septempedalis, factis monumentum suis.
442	Quam ob rem istuc?
442b	Dicam. quia enim Persas, Paphlagones,
443	Sinopes, Arabes, Cares, Cretanos, Syros,
444	Rhodiam atque Lyciam, Perediam et Perbibesiam,
445	Centauromachiam et Classiam Vnomammiam,
446	† Libyamque oram omnem Conterebromniam,
447	dimidiam partem nationum usque omnium
448	subegit solus intra viginti dies.
449	Vah.
449b	Quid mirare?
449c	Quia enim in cavea si forent
450	conclusi, ítidem ut pulli gallinacei,
451	ita non potuere uno anno circumirier.
452	credo hercle te esse ab illo, ita nugas blatis.
453	Immo etiam porro, si vis, dicam.
453b	Nil moror.
454	sequere hac, te absolvam qua advenisti gratia.
455	atque eccum video. leno, salve.
455b	Di te ament.
456	Quid hoc quod ad te venio?
456b	Dicas quid velis.
457	Argentum accipias, cum illo mittas virginem.
458	Quid quod iuratus sum?
458b	Quid id refert tua,
459	dum argentum accipias?
459a	Qui monet quasi adiuvat.
461	sequimini.
461b	Leno, cave in té sit mora mihi.—
462	Edepol nugatorem lepidum lepide hunc nactust Phaedromus.
463	halapantam an sycophantam mágis esse dicam nescio.
464	ornamenta quae locavi metuo ut possim recipere;
465	quamquam cum istoc mihi negoti nihil est: ipsi Phaedromo
466	credidi; tamen asservabo. sed dum hic egreditur foras,
467	commonstrabo, quo in quemque hominem facile inveniatis loco,
468	ne nimio opere sumat operam si quem conventum velit,
469	vel vitiosum vel sine vitio, vel probum vel improbum.
470	qui periurum convenire volt hominem ito in comitium;
471	qui mendacem et gloriosum, ápud Cloacinae sacrum,
472	ditis damnosos maritos sub basilica quaerito.
473	ibidem erunt scorta exoleta quique stipulari solent,
474	symbolarum collatores apud forum piscarium.
475	in foro infimo boni homines atque dites ambulant,
476	in medio propter canalem, ibi ostentatores meri;
477	confidentes garrulique et malevoli supera lacum,
478	qui alteri de nihilo audacter dicunt contumeliam
479	et qui ipsi sat habent quod in se possit vere dicier.
480	sub veteribus, ibi sunt qui dant quique accipiunt faenore.
481	pone aedem Castoris, ibi sunt subito quibus credas male.
482	in Tusco vico, ibi sunt homines qui ipsi sese venditant,
483	in Velabro vel pistorem vel lanium vel haruspicem
484	vel qui ipsi vorsant vel qui aliis ubi vorsentur praebeant.
485	ditis damnosos maritos apud Leucadiam Oppiam.
486	sed interim fores crepuere: linguae moderandum est mihi.—
487	I tú prae, virgo: nón queo quod póne me est serváre.
488	et aurum et vestem omnem suam esse aiebat quam haec haberet.
489	Nemo it infitias.
489b	At tamen meliusculum est monere.
490	Memento promisisse te, si quisquam hanc liberali
491	causa manu assereret, mihi omne argentum redditum iri,
492	minas triginta.
492b	Meminero, de istoc quietus esto.
493	et nunc idem dico.
493b	Et quidem meminisse ego haec volam te.
494	Memini, et mancupio tibi dabo.
494b	Egon ab lenone quicquam
495	mancupio accipiam, quibus sui nihil est nisi una lingua,
496	qui abiurant si quid creditum est? alienos mancupatis,
497	alienos manu emittitis alienisque imperatis,
498	nec vobis auctor ullus est nec vosmet estis ulli.
499	item genus est lenonium inter homines meo quidem animo
500	ut muscae, culices, cimices pedesque pulicesque:
501	odio et malo et molestiae, bono usui estis nulli,
502	nec vobiscum quisquam in foro frugi consistere audet;
503	qui constitit, culpant eum, conspicitur vituperatur,
504	eum rem fidemque perdere, tam etsi nil fecit, aiunt.
505	Edepol lenones meo animo novisti, lusce, lepide.
506	Eodem hércle vos pono et paro: parissimi estis hibus:
507	hi saltem in occultis locis prostant, vos in foro ipso;
508	vos faenore homines, hi male suadendo et lustris lacerant.
509	rogitationis plurimas propter vos populus scivit,
510	quas vos rogatas rumpitis: aliquam reperitis rimam;
511	quasi aquam ferventem frigidam esse, ita vos putatis leges.
512	Tacuisse mavellem.
512b	Hau male meditate maledicax es.
513	Indignis si male dicitur, male dictum id esse dico,
514	verum si dignis dicitur, bene dictumst meo quidem animo.
515	ego mancupem te nil moror nec lenonem alium quemquam.
516	Lyco, numquid vis?
516b	Bene vale.
516c	Vale.
516d	Heus tu, tibi ego dico.
517	Eloquere, quid vis?
517b	Quaeso, ut hanc cures, ut bene sit isti.
518	bene ego istam eduxi meae domi et pudice.
518b	Si huius miseret,
519	ecquid das qui bene sit?
519b	Malúm.
519c	Opust hóc qui te procures.
520	Quid stulta ploras? ne time, bene hercle vendidi égo te;
521	fac sis bonae frugi sies, sequere istum bella belle.
522	Summane, numquid nunciam me vis?
522b	Vale atque salve,
523	nam et operam et pecuniam benigne praebuisti.
524	Salutem multam dicito patrono.
524b	Nuntiabo.—
525	Numquid vis, leno?
525b	Istas minas decem, qui me procurem,
526	dum melius sit mihi, des.
526b	Dabuntur, cras peti iubeto.—
527	Quando bene gessi rem, volo hic in fano supplicare.
528	nam illam minis olim decem puellam parvolam emi,
529	sed eum qui mi illam vendidit numquam postilla vidi;
530	periisse credo. quíd id mea refert? ego argentum habeo.
531	quoi hómini di sunt propitii, lucrum ei profecto obiciunt.
532	nunc rei divinae operam dabo. certumst bene me curare.—
533	Nón ego nunc medíocri incedo irátus iracúndia,
534	sed eapse illa qua excidionem facere condidici oppidis.
535	nunc nisi tu mihi propere properas dare iam triginta minas,
536	quas ego apud te deposivi, vitam propera ponere.
537	Non edepol nunc ego te mediocri macto infortunio,
538	sed eopse illo quo mactare soleo quoi nil debeo.
539	Ne te mi facias ferocem aut supplicare censeas.
540	Nec tu me quidem umquam subiges, redditum ut reddam tibi,
541	nec daturus súm.
541b	Idem ego istuc quom credebam credidi,
542	te nihil esse redditurum.
542b	Quor nunc a me igitur petis?
543	Scire volo quoi reddidisti.
543b	Lusco liberto tuo,
544	is Summanum se vocari dixit, éi reddidi.
545	qui has tabellas obsignatas attulit.
545b	Quas tu mihi tabellas?
546	quos tu mihi luscos libertos, quos Summanos somnias?
547	nec mihi quidém libertus ullust.
547b	Fácis sapientius
548	quam pars † lenonum, libertos quí habent et eos deserunt.
549	Quid feci †
549b	Quod mandasti feci, túi honoris gratia,
550	tuom qui signum ad me attulisset, nuntium ne spernerem.
551	Stultior stulto fuisti, qui tabellis crederes.
552	Quis res publica et privata geritur, nonne eis crederem?
553	ego abeo, tibi res solutast recte. bellator, vale.
554	Quid valeam?
554b	Aut tu aegrota aetatem, si lubet, per me quidem.—
555	Quid ego nunc faciam? quid refert me fecisse regibus
556	ut mi oboedirent, si hic me hodie umbraticus deriserit?
557	Quoi homini di sunt propitii, ei non esse iratos puto.
558	postquam rem divinam feci, venit in mentem mihi,
559	ne trapezita exulatum abierit, argentum ut petam,
560	ut ego potius comedim quam ille.
560b	Iusseram salvere te.
561	Therapontigone Platagidore, salve; salvos quom advenis
562	in Epidaurum, hic hodie apud me—numquam delinges salem.
563	Bene vocas, verum locata res est—ut male sit tibi.
564	sed quid agit meum mercimonium ápud te?
564b	Nil apud mé quidem,
565	ne facias testis, neque equidem debeo quicquam.
565b	Quid est?
566	Quod fui iuratus feci.
566b	Reddin an non virginem,
567	prius quam te huic meae machaerae óbicio, mastigia?
568	Vapulare ego te vehementer iubeo: ne me territes.
569	illa abductast, tu auferere hinc a me, si perges mihi
570	male loqui, profecto, cuí ego nisi malum nil debeo.
571	Mihin malum minitare?
571b	Atque edepol non minitabor, sed dabo,
572	mihi si perges mólestus esse.
572b	Leno minitatur mihi,
573	meaeque pugnae proeliares plurimae optritae iacent?
574	at ita me machaera et clupeus 
575	bene iuvent pugnantem in acie: nisi mi virgo redditur,
576	iam ego te faciam ut hic formicae frustillatim differant.
577	At ita me volsellae, pecten, speculum, calamistrum meum
578	bene me amassint meaque axitia linteumque extersui,
579	ut ego tua magnifica verba néque istas tuas magnas minas
580	non pluris facio quam ancillam meam quae latrinam lavat.
581	ego illam reddidi qui argentum a te attulit.
581b	Quis is est homo?
582	Tuom libertum ésse aiebat sese Summanum.
582b	Meum?
583	attat, Curculio hercle verba mihi dedit, cum cogito.
584	is mihi anulum subripuit.
584b	Perdidistin tu anulum?
585	miles pulchre centuriatus est expuncto in manipulo.
586	Vbi nunc Curculionem inveniam?
586b	In tritico facillume,
587	vel quingentos curculiones pro uno faxo reperias.
588	ego abeo, vale atque salve.—
588b	Male vale, male sit tibi.
589	quid ego faciam? maneam an abeam? sicin mi esse os oblitum?
590	cupio dare mercedem qui illunc ubi sit commonstret mihi.
591	Antiquom poe+tam audivi scripsisse in tragoedia,
592	mulieres duas peiores esse quam unam. res itast.
593	verum mulierem peiorem quam haec amica est Phaedromi
594	non vidi aut audivi, neque pol dici nec fingi potest
595	peior quam haec est: quae ubi me habere hunc conspicatast anulum,
596	rogat unde habeam. quid id tu quaeris? quia mi quaesitost opus. 
597	nego me dicere. ut eum eriperet, manum arripuit mordicus.
598	vix foras me abripui atque effugi. apage istanc canículam.
599	Phaedrome, propera.
599b	Quid properem?
599c	Parasitum ne amiseris.
600	magna res est.
600b	Nulla est mihi, nam quam habui absumpsi celeriter.
601	Teneo.
601b	Quid negotist?
601c	Rogita unde istunc habeat anulum.
602	pater istum meus gestitavit 
602b	At mea matertera.
603	Mater ei utendum dederat.
603b	Pater † uois rusum tibi.
604	Nugas garris.
604b	Soleo, nam propter eas vivo facilius.
605	Quid nunc? obsecro, parentes ne meos mihi prohibeas.
606	Quid ego? sub gemmane abstrusos habeo tuam matrem et patrem?
607	Libera ego sum nata.
607b	Et alii multi qui nunc serviunt.
608	Enim vero irascor.
608b	Dixi equidem tibi, unde ad me hic pervenerit.
609	quotiens dicendum est? elusi militem, inquam, in alea.
610	Salvos sum, eccum quem quaerebam. quid agis, bone vir?
610b	Audio.
611	si vis tribus bolis, vel in chlamydem.
611b	Quin tu is in malam crucem
612	cum bolis, cum bulbis? redde mihi iam argentum aut virginem.
613	Quod argentum, quas tu mihi tricas narras? quam tu virginem
614	me reposcis?
614b	Quam ab lenone ábduxti hodie, scelus viri.
615	Nullam abduxi.
615b	Certe eccistam video.
615c	Virgo haec libera est.
616	Mean ancilla libera ut sit, quam ego numquam emisi manu?
617	Quis tibi hanc dedit mancipio? aut unde emisti? fac sciam.
618	Ego quidem pro istac rem solvi áb trapezita meo.
619	quam ego pecuniam quadruplicem ábs te et lenone auferam.
620	Qui scis mercari furtivas atque ingenuas virgines,
621	ambula in ius.
621b	Non eo.
621c	Licet te antestari?
621d	Non licet.
622	Iuppiter te, miles, perdat, intestatus vivito;
623	at ego, quem licet, te. accede huc.
623b	Servom antestari?
623c	Vide.
624	em ut scias me liberum esse. ergo ambula in ius.
625	Em tibi.
626	O cives, cives.
626b	Quid clamas?
626c	Quid tibi istum tactio est?
627	Quia mihi lubitum est.
627b	Accede huc tu, ego illum tibi dedam, tace.
628	Phaedrome, obsecro serva me.
628b	Tamquam me et genium meum.
629	miles, quaeso te ut mihi dicas unde illum habeas anulum,
630	quem parasitus hic te elusit.
630b	Per tua genua te obsecro,
631	ut nos facias certiores.
631b	Quid istuc ad vos attinet?
632	quaeratis chlamydem et machaeram hanc unde ad me pervenerit.
633	Vt fastidit gloriosus.
633b	Mitte istum, ego dicam omnia.
634	Nihil est quod ille dicit.
634b	Fac me certiorem, óbsecro.
635	Ego dícam, surge. hanc rem ágite atque animum advórtite.
636	pater meus habuit Periplanes †Planesium
637	is prius quam moritur mihi dedit tamquam suo,
638	ut aequom fuerat, filio.
638b	Pro Iuppiter.
639	Et istó me heredem fecit.
639b	O Pietas mea,
640	serva me, quando ego te servavi sedulo.
641	frater mi, salve.
641b	Qui credam ego istuc? cedo,
642	si vera memoras, quae fuit mater tua?
643	Cleobula.
643b	Nutrix quae fuit?
643c	Archestrata.
644	ea me spectatum tulerat per Dionysia.
646	postquam illo ventum est, iam, ut me collocaverat,
647	exoritur ventus turbo, spectacla ibi ruont,
648	ego pertimesco: tum ibi mé nescio quis arripit
649	timidam atque pavidam, nec vivam nec mortuam.
650	nec quo me pacto abstulerit possum dicere.
651	Memini istanc turbam fieri. sed tu dic mihi,
652	ubi is est homó qui te surripuit?
652b	Nescio.
653	verum hunc servavi semper mecum una anulum;
654	cum hoc olim perii.
654b	Cedo, ut inspiciam.
654c	Sanan es,
655	quae isti committas?
655b	Sine modo.
655c	Pro Iuppiter,
656	hic est quem egó tibi misi natali die.
657	tam facile novi quam me. salve, mea soror.
658	Frater mi, salve.
658b	Deos volo bene vortere
659	istam rem vobis.
659b	Et ego nobis omnibus:
660	tu ut hodie adveniens cenam des sororiam,
661	hic nuptialem cras dabit. promittimus.
662	Tace tú.
662b	Non taceo, quando res vortit bene.
663	tu istanc desponde huic, miles. ego dotem dabo.
664	Quid dotis?
664b	Egone? ut semper, dum vivat, me alat.
665	verum hercle dico.
665b	Me lubente feceris.
666	sed leno hic debet nobis triginta minas.
667	Quam ob rem istuc?
667b	Quia ille íta repromisit mihi:
668	si quisquam hanc liberali asseruisset manu,
669	sine controversia omne argentum reddere.
670	nunc eamus ad lenonem.
670b	Laudo.
670c	Hoc prius volo,
671	meam rem ágere.
671b	Quid id est?
671c	Vt mihi hanc despondeas.
672	Quid cessas, miles, hanc huic uxorem dare?
673	Si haec volt.
673b	Mi frater, cupio.
673c	Fiat.
673d	Bene facis.
674	Spondesne, miles, mi hanc uxorem?
674b	Spondeo.
675	Et ego hoc idem una spondeo.
675b	Lepide facis.
676	sed eccúm lenonem, incedit, thensaurum meum.
679	Argentariis male credi qui aiunt, nugas praedicant:
680	nam et bene et male credi dico; id adeo ego hodie expertus sum.
681	non male creditur qui numquam reddunt, sed prorsum perit.
682	vel ille, décem minas dum solvit, omnis mensas transiit.
683	postquam nil fit, clamore hominem posco: ille in ius me vocat;
684	pessume metui, ne mihi hodie ápud praetorem solveret.
685	verum amici compulerunt: reddit argentum domo.
686	nunc domum properare certumst.
686b	Heus tu, leno, te volo.
687	Et ego te volo.
687b	At ego vos nolo ambos.
687c	Sta sis ilico,
688	atque argentum propere propera vomere.
688b	Quid mecum est tibi?
689	aut tibi?
689b	Quía ego ex te hódie faciam pilum catapultarium
690	atque ita te nervo torquebo, ítidem ut catapultae solent.
691	Delicatum te hodie faciam, cum catello ut accubes,
692	ferreo ego dico.
692b	At ego vos ambo in robusto carcere
693	ut pereatis.
693b	Collum obstringe, abduce istum in malam crucem.
694	Quidquid est, ipse ibit potius.
694b	Pro deum atque hominum fidem,
695	hocine pacto indemnatum atque intestatum me abripi?
696	obsecro, Planesium, et te, Phaedrome, auxilium ut feras.
697	Frater, obsecro te, noli hunc condemnatum perdere.
698	bene et pudice me domi habuit.
698b	Haud voluntate id sua:
699	Aesculapio huic habeto, quom pudica es, gratiam;
700	nam si valuisset, iam pridem quoquo posset mitteret.
701	Animum advortite, ego si possum hoc inter vos componere.
702	mitte istunc. accede huc, leno. dicam meam sententiam,
703	siquidem voltis quod decrero facere.
703b	Tibi permittimus:
704	Dum quidem hercle ita iudices, ne quisquam a me argentum auferat.
705	Quódne promisti?
705b	Qui promisi?
705c	Lingua.
705d	Eadem nunc nego.
706	dicendi, non rem perdendi gratia haec nata est mihi.
707	Nihil agit, collum obstringe homini.
707b	Iam iam faciam ut iusseris.
708	Quando vir bonus es, responde quod rogo.
708b	Roga quód lubet.
709	Promistin, si liberali quisquam hanc assereret manu,
710	te omne argentum redditurum?
710b	Non commemini dicere.
711	Quid? negas?
711b	Nego hercle vero. quo praesente? quo in loco?
712	Me ipso praesente et Lycone tarpezita.
712b	Non taces?
713	Non taceo.
713b	Non ego te flocci facio; ne me territes.
714	Me ipso praesente et Lycone factum est.
714b	Satis credo tibi.
715	nunc adeo, ut tu scire possis, leno, meam sententiam:
716	libera haec est, hic huius frater est, haec autem illius soror, †
717	haec mihi nubet: tu huic argentum redde. hoc iudicium meum est.
718	Tu autem in nervo iam iacebis, nisi mi argentum redditur.
719	Hercle istam rem iudicasti perfidiose, Phaedrome.
720	et tibi oberit et te, miles, di deaeque perduint.
721	tu me sequere.
721b	Quo sequar te?
721c	Ad trapezitam meum
722	ad praetorem. nam inde rem solvo omnibus quibus debeo.
723	Ego te in nervom, haud ad praetorem hinc rapiam, ni argentum refers.
724	Ego te vehementer perire cupio, ne tu me nescias.
725	Itane vero?
725b	Ita hercle vero.
725c	Novi ego hos pugnos meos.
726	Quid tum?
726b	Quid tum, rogitas? hisce ego, si tu me irritaveris,
727	placidum te hodie reddam.
727b	Age ergo, recipe áctutum.
727c	Licet.
728	Tu, miles, apud me cenabis. hodie fient nuptiae.
729	Quae res bene vortat mi et vobis. spectatores, plaudite.
