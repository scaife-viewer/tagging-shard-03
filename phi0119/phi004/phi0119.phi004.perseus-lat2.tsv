1	quíbus ingenium in animo utibilest, modicum et sine vernilitate
2	víncla, virgaé, molae: saévitudo mala fit peior
3	convérrite scópis, agite strénue
4	ecquis évocat 
5	cum nassiterna et cum aqua istum impurissimum?
6	sícut lacte lactis similest
7	ílla mi cognominis fuit
8	(latro) suam qui auro vitam venditat
9	sció spiritum éius maiórem esse multo 
10	quam folles taurini habént, cum liquescunt 
13	néque id haud subditiva glória oppidum arbitror.
14	ne a quóquam acciperes alio mercedem annuam,
15	nisi ab sése, nec cum quiquam limares caput.
16	limaces viri
17	cór meum, spés mea, 
19	síne te amem
20	Cupidon tecum saevust anne Amor?
21	Vlíxem audivi fuisse aerumnosissimum, 
25	quidquid est nomen sibi
26	quaé sodalem átque me exércitos habet
27	nam crédo cuivis excantare cor potes.
28	sin lénocinium forte collibitum est tibi, 
30	ne istac aetate me sectere gratiis.
31	Arabus
35	Quíd si hoc potis est út tu taceas, égo loquar?
35a	Lepidé, licet.
36	Vbi me fugiet memoria, ibi tu facito ut subvenias, soror.
37	Pol magis metuo, ne defuerit mi in monendo oratio.
38	Pol ego metuo, lusciniolae ne defuerit cantio.
39	sequere hac.
39a	Quid agunt duae germanae meretrices cognomines?
40	quid in consilio consuluistis?
40a	Bene.
40b	Pol haud meretricium est.
41	Miserius nihil est quam mulier.
41a	Quid esse dices dignius?
42	Haec ita me orat, sibi qui caveat aliquem ut hominem reperiam,
43	ut istunc militem—ut, ubi emeritum sibi sit, se revehat domum.
44	id, amabo te, huic caveas.
44a	Quid isti caveam?
44b	Vt revehatur domum,
45	ubi ei dediderit operas, ne hanc ille habeat pro ancilla sibi;
46	nam si haec habeat aurum quod illi renumeret, faciat lubens.
47	Vbi nunc is homost?
47a	Iam hic credo aderit. sed hoc idem apud nos rectius
48	poteris agere; atque is dum veniat, sedens ibi opperibere.
49	eadem biberis, eadem dedero tibi, ubi biberis, savium.
50	Viscus merus vostrast blanditia.
50a	Quid iam?
50b	Quia enim intellego,
51	duae unum éxpetitis palumbem, † perii harundo alas verberat.
52	non ego istúc facinus mihi, mulier, conducibile esse arbitror.
53	Quí, amabo?
53a	Quia, Bacchis, bacchas metuo et bacchanal tuom.
54	Quid est? quid metuis? ne tibi lectus malitiam apud me suadeat?
55	Magis illectum tuom quam lectum metuo. mala tu es bestia.
56	nam huic aetati non conducit, mulier, latebrosus locus.
57	Egomet, apud me si quid stulte facere cupias, prohibeam.
58	sed ego apud me te esse ob eam rem, miles cum veniat, volo,
59	quia, cum tu aderis, huic mihique haud faciet quisquam iniuriam:
60	tu prohibebis, et eadem opera tuo sodali operam dabis;
61	et ille adveniens tuam med esse amicam suspicabitur.
62	quid, amabo, opticuisti?
62a	Quia istaec lepida sunt memoratui:
63	eadem in usu atque ubi periclum facias, aculeata sunt,
64	animum fodicant, bona distimulant, facta et famam sauciant.
65	Quid ab hac metuis?
65a	Quid ego metuam rogitas? adulescens homo
66	penetrem me huius modi in palaestram, ubi damnis desudascitur?
67	ubi pro disco damnum capiam, pro cursura dedecus?
68	Lepide memoras.
68a	Vbi ego capiam pro machaera turturem,
69	ubique imponat in manum alius mihi pro cestu cantharum
70	pro galea scaphium, pro insigni sit corolla plectilis,
71	pro hasta talos, pro lorica malacum capiam pallium,
72	ubi mihi pró equo lectus detur, scortum pro scuto accubet?
73	apage a me, apage.
73a	Ah, nimium ferus es.
73b	Mihi sum.
73c	Malacissandus es.
74	equidem tibi do hanc operam.
74a	Ah, nimium pretiosa es operaria.
75	Simulato me amare.
75a	Vtrum égo istuc iócon adsimulem an serio?
76	Heia, hoc agere meliust. miles quom huc adveniat, te volo
77	me amplexari.
77a	Quid eo mi opus est?
77b	Vt ille te videat volo.
78	scio quid ago.
78a	Et pol égo scio quid metuo. sed quid ais?
78b	Quid est?
79	Quid si apud te eveniát desubito prandium aut potatio
80	forte aut cena, ut solet in istis fieri conciliabulis,
81	ubi ego tum accumbam?
81a	Ápud me, mi anime, ut lepidus cum lepida accubet.
82	locus hic apud nos, quamvis subito venias, semper liber est.
83	ubi tu lepide vóles esse tibi, méa rosa, mihi dicito
84	dato qui bene sit : ego ubi bene sit tibi locum lepidum dabo.
85	Rapidus fluvius est hic, non hac temere transiri potest.
86	Atque ecastor apud hunc fluvium áliquid perdundumst tibi.
87	manum da et sequere.
87a	Aha, minime.
87b	Quid ita?
87c	Quia istoc in lecebrosius
88	fieri nil potest: nox mulier vinum homini adulescentulo.
89	Age igitur, equidem pol nihili facio nisi causa tua.
90	ille quidem hanc abducet; tú nullus ádfueris, si non lubet.
91	Sumne autem nihili, qui nequeam ingenio moderari meo?
92	Quid est quod metuas?
92a	Nihil est, nugae. mulier, tibi me emancupo:
93	tuos sum, tibi dedo operam.
93a	Lepidu's lepidu s e s . nunc ego te facere hoc volo.
94	ego sorori meae cenam hodie dare volo viaticam:
95	eo tibi argentum iubebo iam intus ecferri foras;
96	tu facito opsonatum nobis sit opulentum opsonium.
97	Ego opsonabo, nam id flagitium meum sit, mea te gratia
98	et operam dare mi ét ad eam operam facere sumptum de tuo.
99	At ego nolo dare te quicquam.
99a	Sine.
99b	Sino equidem, si lubet.
100	propera, amabo.
100a	Prius hic adero quam te amare desinam.—
101	Bene me accipies advenientem, mea soror.
101a	Quid ita, obsecro?
102	Quia piscatus meo quidem animo hic tibi hodie evenit bonus.
103	Meus ille quidemst. tibi nunc operam dabo de Mnesilocho, soror,
104	ut hic accipias potius aurum, quam hinc eas cum milite.
105	Cupio.
105a	Dabitur opera. aqua calet: eamus hinc intro, ut laves.
106	nám uti navi vecta es, credo timida es.
106a	Aliquantum, soror.
107	simul huic nescio cui, turbare qui huc it, decedamus 
108	Sequere hac igitur me intro in lectum, ut sedes lassitudinem.
109	Iam dudum, Pistoclere, tacitus te sequor,
110	expectans quas tu res hoc ornatu geras.
111	namque ita me di ament, ut Lycurgus mihi quidem
112	videtur posse hic ad nequitiam adducier.
113	quo nunc capessis ted hinc adversa via
114	cum tanta pompa?
114a	Húc.
114b	Quid huc? quis istíc habet?
115	Amor, Voluptas, Venus, Venustas, Gaudium,
116	Iocus, Lúdus, Sermo, Suavisaviatio.
117	Quid tibi commercist cum dis damnosissimis?
118	Mali sunt homines, qui bonis dicunt male;
119	tu dis nec recte dicis: non aequom facis.
120	An deus est ullus Suavisaviatio?
121	An non putasti esse umquam? o Lyde, es barbarus;
122	quem ego sapere nimio censui plus quam Thalem,
123	is stultior es barbaro poticio,
124	qui tantus natu deorum nescis nomina.
125	Non hic placet mi ornatus.
125a	Nemo ergo tibi
126	haec apparavit: mihi paratum est quoi placet.
127	Etiam me advorsus exordire argutias?
128	qui si decem habeas linguas, mutum esse addecet.
129	Non omnis aetas, Lyde, ludo convenit.
130	magis unum in mentemst mihi nunc, satis ut commode
131	pro dignitate opsoni haec concuret cocus.
132	Iam perdidisti te atque me atque operam meam,
133	qui tibi nequiquam saepe monstravi bene.
134	Ibidem égo meam operam perdidi, ubi tu tuam:
135	tua disciplina nec mihi prodest nec tibi.
136	O praeligatum pectus.
136a	Odiosus mihi es.
137	tace atque sequere, Lyde, me.
137a	Illuc sis vide,
138	non paedagogum iam me, sed Lydum vocat.
139	Non par videtur neque sit consentaneum,
140	cum haec qui emit intus sit et cúm amica accubet
141	cumque osculetur et convivae alii accubent,
142	praesentibus illis paedagogus una ut siet.
143	An hoc ad eas res opsonatumst, obsecro?
144	Sperat quidem animus: quo evenat dis in manust.
145	Tu amicam habebis?
145a	Cum videbis, tum scies.
146	Immo neque habebis neque sinam. i prorsum domum.
147	Omitte, Lyde, ac cave malo.
147a	Quid? cave malo?
148	Iam excessit mi aetas ex magisterio tuo.
149	O barathrum, ubi nunc es? ut ego te usurpem lubens.
150	video nimio iam multo plus quam volueram.
151	vixisse nimio satiust iam quam vivere.
152	magistron quemquam discipulum minitarier?
153	nil moror discipulos mihi iam plenos sanguinis:
154	valens afflictat me vacivom virium.
155	Fiam, ut ego opinor, Hercules, tu autem Linus.
156	Pol metuo magis, ne Phoenix tuis factis fuam
157	teque ad patrem esse mortuom renuntiem.
158	Satis historiarumst.
158a	Hic vereri perdidit.
159	compendium edepol haud aetati optabile
160	fecisti, cum istanc nactu's nactu s e s inpudentiam.
161	occisus hic homo est. ecquid in mentem est tibi
162	patrem tibi esse?
162a	Tibi ego an tu mihi servos es?
163	Peior magister te istaec docuit, non ego.
164	nimio es tu ad istas res discipulus docilior,
165	quam ad illa quae te docui, ubi operam perdidi.
166	edepol fecisti furtum in aetatem malum
167	cum istaec flagitia me celavisti et patrem.
168	Istactenus tibi, Lyde, libertas datast
169	orationis. satis est. sequere hac me ac tace.—
170	Erilis patria, salve, quam ego biennio,
171	postquam hinc in Ephesum abii, conspicio lubens.
172	saluto te, vicine Apollo, qui aedibus
173	propinquos nostris accolis, veneroque te,
174	ne Nicobulum me sinas nostrum senem
175	prius cónvenire quam sodalem viderim
176	Mnesilochi Pistoclerum, quem ad epistulam
177	Mnesilochus misit super amica Bacchide.
178	Mirumst me ut redeam te opere tanto quaesere,
179	qui abire hinc nullo pacto possim, si velim:
180	ita me vadatum amore vinctumque adtines.
181	Pro di immortales, Pistoclerum conspicor.
182	o Pistoclere, salve.
182a	Salve, Chrysale.
183	Compendi verba multa iam faciam tibi.
184	venire tu me gaudes: ego credo tibi;
185	hospitium et cenam pollicere, ut convenit
186	peregre advenienti: ego autem venturum adnuo.
187	salutem tibi ab sodáli solidam nuntio:
188	rogabis me úbi sit: vivit.
188a	Nempe recté valet?
189	Istuc volebam ego ex te percontarier.
190	Qui scire possum?
190a	Nullus plus.
190b	Quemnam ad modum?
191	Quia si illa inventa est, quam ille amat, recte valet;
192	si non inventa est, minus valet moribundusque est.
193	animast amica amanti: sí abest, nullus est;
194	si adest, res nullast: ipsus est—nequam et miser.
195	sed tu quid factitasti mandatis super?
196	Egon ut, quod ab illoc attigisset nuntius,
197	non impetratum id advenienti ei redderem?
198	regiones colere mavellem Acherunticas.
199	Eho, an ínvenisti Bacchidem?
199a	Samiam quidem.
201	Vide quaeso, ne quis tractet illam indiligens;
202	scis tu ut confringi vas cito Samium solet.
203	Iamne ut soles?
203a	Dic ubi ea nunc est, obsecro.
204	Hic, exeuntem me unde aspexisti modo.
205	Vt istúc est lepidum: proximae viciniae
206	habitat. ecquidnam meminit Mnesilochi?
206a	Rogas?
207	immo unice unum plurimi pendit.
207a	Papae.
208	Immo ut eam credis? misera amans desiderat.
209	Scitum istuc.
209a	Immo, Chrysale, em non tantulum
210	umquam intermittit tempus quin eum nominet.
211	Tanto hercle melior.
211a	Immo—
211b	Immo hercle abiero
212	potius.
212a	Num invitus rem bene gestam audis eri?
213	Non res, sed actor mihi cor odio sauciat.
214	etiam Epidicum, quam ego fabulam aeque ac me ipsum amo,
215	nullam aeque invitus specto, sí agit Pellio.
216	sed Bacchis etiam fortis tibi visast?
216a	Rogas?
217	ni nanctus Venerem essem, hanc Iunonem dicerem.
218	Edepol, Mnesiloche, ut hanc rem natam intellego,
219	quod ames paratumst: quod des inventost opus.
220	nam istic fortasse auro est opust.
220a	Phílippeo quidem.
221	Atque eo fortasse iám opust.
221a	Immo etiam prius:
222	nam iam huc adveniet miles.
222a	Et miles quidem?
223	Qui de amittenda Bacchide aurum hic exiget.
224	Veniat quando volt, atque ita ne mihi sit morae.
225	domist: non metuo nec ego quoiquam supplico,
226	dum quidem hoc valebit pectus perfidia meum.
227	abi intro, ego hic curabo. tu intus dicito
228	Mnesilochum adesse Bacchidi.
228a	Faciam ut iubes.—
229	Negotium hoc ad me adtinet aurarium.
230	mille et ducentos Philippos áttulimus aureos
231	Epheso, quos hospes debuit nostro seni.
232	inde ego hodie aliquam machinabor machinam,
233	unde aurum efficiam amanti erili filio.
234	sed foris concrepuit nostra: quinam exit foras?
235	Ibo in Piraeum, visam écquae advenerit
236	in portum ex Epheso navis mercatoria.
237	nam meus formidat animus, nostrum tam diu
238	ibi desidere neque redire filium.
239	Extexam ego illum pulchre iam, si di volunt.
240	haud dormitandumst: opus est chryso Chrysalo.
241	adibo hunc, quem quidem ego hódie faciam hic arietem
242	Phrixi, itaque tondebo auro usque ad vivam cutem.
243	servos salutat Nicobulum Chrysalus.
244	Pro di immortales, Chrysale, ubi mist filius?
245	Quin tu salutem primum reddis quam dedi?
246	Salve. sed ubinamst Mnesilochus?
246a	Vivit, valet.
247	Venitne?
247a	Venit.
247b	Euax, aspersisti aquam.
248	benene usque valuit?
248a	Pancratice atque athletice.
249	Quid hoc? qua causa éum in Ephesum miseram,
250	accepitne aurum ab hospite Archidemide?
251	Heu, cor meum et cerebrum, Nicobule, finditur,
252	istius hominis ubi fit quomque mentio.
253	tun hospitem illum nominas hostem tuom?
254	Quid ita, obsecro hercle?
254a	Quia edepol certo scio,
255	Volcanus, Luna, Sol, Dies, dei quattuor,
256	scelestiorem nullum inluxere alterum.
257	Quamne Archidemidem?
257a	Quam, inquam, Archidemidem.
258	Quid fecit?
258a	Quid non fecit? quin tu id me rogas?
259	primumdum infitias ire coepit filio,
260	negare se debere tibi triobulum.
261	continuo ántiquom hospitem nostrum sibi
262	Mnesilochus advocavit, Pelagonem senem;
263	eo praésente homini extemplo ostendit symbolum,
264	quem tute dederas, ad eum ut ferret, filio.
265	Quid ubi ei ostendit symbolum?
265a	Infit dicere
266	adulterinum et non eum esse symbolum.
267	quotque innocenti ei dixit contumelias!
268	adulterare eum aibat rebus ceteris.
269	Habetin aurum? íd mihi dici volo.
270	Postquam quidem praétor recuperatores dedit,
271	damnatus demum, vi coactus reddidit
272	ducentós et mille Phílippum.
272a	Tantum debuit.
273	Porro etiam ausculta pugnam quam voluit dare.
274	Etiamnest quid porro?
274a	Em, áccipitrina haec nunc erit.
275	Deceptus sum, Autolyco hospiti aurum credidi.
276	Quin tu audi.
276a	Immo ingenium avidi haud pernoram hospitis.
277	Postquam aurum abstulimus, in navem conscendimus,
278	domi cupientes. forte ut adsedi in stega,
279	dum circumspecto, átque ego lembum conspicor
280	longum, strigorem maleficum exornarier.
281	Perii hercle, lembus ille mihi laedit latus.
282	Is erat communis cum hospite et praedonibus.
283	Adeon me fuisse fungum, ut qui illi crederem,
284	cum mi ipsum nomen eius Archidemides
285	clamaret dempturum esse, si quid crederem?
286	Is lembus nostrae navi insidias dabat.
287	occepi ego observare eos quam rem gerant.
288	interea e portu nostra navis solvitur.
289	ubi portu eximus, homines remigio sequi,
290	neque aves neque venti citius. quoniam sentio
291	quae res gereretur, navem extemplo statuimus.
292	quoniam vident nos stare, occeperunt ratem
293	turbare in portu.
293a	Edepol mortalis malos.
294	quid denique agitis?
294a	Rursum in portum recipimus.
295	Sapienter factum a vobis. quid illi postea?
296	Revorsionem ad terram faciunt vesperi.
297	Aurum hercle auferre voluere: ei rei operam dabant.
298	Non me fefellit, sensi, eo exanimatus fui.
299	quoniam videmus auro insidias fieri,
300	capimus consilium continuo; postridie
301	auferimus aurum ómne illis praesentibus,
302	palam atque aperte, ut illi id factum sciscerent.
303	Scite hercle. cedo quid illi?
303a	Tristes ilico,
304	quom extemplo a portu íre nos cum auro vident,
305	subducunt lembum capitibus quassantibus.
306	nos apud Theotímum omne aurum deposivimus,
307	qui illic sacerdos est Dianae Ephesiae.
308	Quis istíc Theotimust?
308a	Megalobuli filius,
309	qui nunc in Ephesost Ephesiis carissimus.
310	Ne ille hercle mihi sit multo tanto carior,
311	si me illo auro tanto circumduxerit.
312	Quin in eapse aede Dianai conditumst;
313	ibidem publicitus servant.
313a	Occidistis me;
314	nimio hic privatim servaretur rectius.
315	sed nilne áttulistis inde auri domum?
316	Immo etiam. verum quantum attulerit nescio.
317	Quid? nescis?
317a	Quia Mnesilochus noctu clanculum
318	devenit ad Theotimum, nec mihi credere
319	nec cuiquam in navi voluit: eo ego nescio
320	quantillum attulerit; verum haud permultum attulit.
321	Etiam dimidium censes?
321a	Non edepol scio;
322	verum haud opinor.
322a	Fertne partem tertiam?
323	Non hercle opinor; verum verum nescio.
324	profecto de auro nil scio nisi nescio.
325	nunc tibimet illuc navi capiundumst iter,
326	ut illúd reportes aurum ab Theotimo domum.
327	atque heus tu.
327a	Quid vis?
327b	Anulum gnati tui
328	facito ut memineris ferre.
328a	Quid opust anulo?
329	Quia id sígnumst cum Theotimo, quí eum illi adferet,
330	ei aurum ut reddat.
330a	Meminero, et recte mones.
331	sed divesne est istic Theotimus?
331a	Etiam rogas?
332	quin auro hábeat soccis subpactum solum?
333	Cur ita fastidit?
333a	Tantas divitias habet;
334	nescit quid faciat auro.
334a	Mihi dederit velim.
335	sed qui praesente id aurum Theotimo datumst?
336	Populo praesente: nullust Ephesi quin sciat.
337	Istuc sapienter saltem fecit filius,
338	cum diviti homini id aurum servandum dedit;
339	ab eo licebit quamvis subito sumere.
340	Immo em tantisper numquam te morabitur,
341	quin habeas illud quo die illuc veneris.
342	Censebam me effugisse a vita marituma,
343	ne navigarem tandem hoc aetatis senex;
344	id mi haud, utrum velim, licere intellego:
345	ita bellus hospes fecit Archidemides.
346	ubi nunc est ergo meus Mnesilochus filius?
347	Deos átque amicos iit salutatum ad forum.
348	At ego hinc ad illum, ut convenam quantum potest.—
349	Ille est oneratus recte et plus iusto vehit.
350	exorsa haec tela non male omnino mihi est:
351	ut amantem erilem copem facerem filium,
352	ita feci, ut auri quantum vellet sumeret,
353	quantum autem lubeat reddere ut reddat patri.
354	senex in Ephesum íbit aurum arcessere,
355	hic nostra agetur aetas in malacum modum,
356	siquidem híc relinquet neque secum abducet senex
357	med et Mnesilochum. quas ego hic turbas dabo!
358	sed quid futurumst, cum hoc senex resciverit,
359	cum se excucurrisse illuc frustra sciverit
360	nosque aurum abusos? quid mihi fiet postea?
361	credo hercle adveniens nomen mutabit mihi
362	facietque extemplo Crucisalum me ex Chrysalo.
363	aufugero hercle, si magis usus venerit.
364	si ero reprehensus, macto ego illum infortunio:
365	si illi sunt virgae ruri, at mihi tergum domist.
366	nunc ibo, erili filio hanc fabricam dabo
367	super auro amicaque eius inventa Bacchide.—
368	Pándite atque aperíte propere iánuam hanc Orci, óbsecro.
369	nam équidem haud aliter esse duco, quippe quo nemo advenit,
370	nisi quem spes reliquere omnes, esse ut frugi possiet.
371	Bacchides non Bacchides, sed bacchae sunt acerrumae.
372	apage istas a me sorores, quae hominum sorbent sanguinem.
373	omnis ad perniciem instructa domus opime atque opipare—
374	quaé ut aspexi, me continuo contuli protinam in pedes.
375	egone ut haec conclusa gestem clanculum? ut celem patrem,
376	Pistoclere, tua flagitia aut damna aut desidiabula?
377	quibus patrem et me teque amicosque omnes affectas tuos
378	ad probrum, damnum, flagitium appellere una et perdere.
379	neque mei neque te tui intus puditumst factis quae facis,
380	quibus tuom patrem meque una, amicos, adfinis tuos
381	tua infámia fecisti gerulifigulos flagiti.
382	nunc prius quám malum istoc addis, certumst iam dicam patri
383	de me hanc culpam demolibor iam et seni faciam palam,
384	ut eum éx lutulento caeno propere hinc eliciat foras.—
385	Múltimodis meditatus egomet mecum sum, et ita esse arbitror:
386	homini amico, qui est amicus ita uti nomen possidet,
387	nisi deos ei nil praestare; id opera expertus sum esse ita.
388	nám ut in Ephesum hinc abii (hoc factumst ferme abhinc biennium)
389	ex Epheso huc ad Pistoclerum meum sodalem litteras
390	misi, amicam ut mi inveniret Bacchidem. illum intellego
391	invenisse, ut servos meus mi nuntiavit Chrysalus.
392	condigne is quam techinam de auro advorsum meum fecit patrem,
393	ut mi amanti copia esset. séd eccum video incedere.
394	nam pol quidem meo animo ingrato hómine nihil inpensiust;
395	malefactorem amitti satius quam relinqui beneficum;
396	nimio inpendiosum praestat te quam ingratum dicier:
397	illum laudabunt boni, hunc etiam ipsi culpabunt mali.
398	qua me causa magis cum cura esse aecum, obvigilatost opus.
399	nunc, Mnesiloche, specimen specitur, nunc certamen cernitur,
400	sisne necne ut esse oportet, malus, bonus quoivis modi,
401	iustus iniustus, malignus largus, comis incommodus.
402	cave sis te superare servom siris faciundo bene.
403	utut eris, moneo, haud celabis. sed eccos video incedere
404	patrem sodalis et magistrum. hinc auscultabo quam rem agant.
405	Nunc experiar, sitne aceto tibi cor acre in pectore.
406	sequere.
406a	Quo sequar? quo ducis nunc me?
406b	Ad illam quae tuom
407	perdidit, pessum dedit tibi filium unice unicum.
408	Heia, Lyde, leniter qui saeviunt sapiunt magis.
409	minus mirandumst, illaec aetas si quid illorum facit,
410	quam si non faciat. feci égo istaec itidem in adulescentia.
411	Ei mihi, ei mihi, istaec illum perdidit assentatio.
412	nam absque te esset, égo illum haberem rectum ad ingenium bonum:
413	nunc propter te tuamque pravos factus est fiduciam
414	Pistoclerus.
414a	Di immortales, meum sodalem hic nominat.
415	quid hoc negoti est, Pistoclerum Lydus quod erum tam ciet?
416	Paulisper, Lyde, est libido hómini suo animo obsequi;
417	iam aderit tempus, cum sese etiam ipse oderit. morem geras;
418	dum caveatur, praeter aequom ne quid delinquat, sine.
419	Non sino, neque equidem illum me vivo corrumpi sinam.
420	sed tu, qui pro tam corrupto dicis causam filio,
421	eademne erat haec disciplina tibi, cum tu adulescens eras?
422	nego tibi hoc annis viginti fuisse primis copiae,
423	digitum longe a paedagogo pedem ut efferres aedibus.
424	ante solem exorientém nisi in palaestram veneras,
425	gymnasi praefecto haúd mediocris poenas penderes.
426	id quom optigerat, hoc etiam ad malum accersebatur malum:
427	et discipulus et magister perhibebantur improbi.
428	ibi cursu luctando hásta disco pugilatu pila
429	saliendo sese exercebant magis quam scorto aut saviis:
430	ibi suam aetatem extendebant, non in latebrosis locis.
431	inde de hippodromo et palaestra ubi revenisses domum,
432	cincticulo praecinctus in sella apud magistrum adsideres
433	cum libro: cum legeres, si unam peccavisses syllabam,
434	fieret corium tam maculosum quam est nutricis pallium.
435	Propter me haec nunc meo sodali dici discrucior miser;
436	innocens suspicionem hanc sustinet causa mea.
437	Alii, Lyde, nunc sunt mores.
437a	Id equidem ego certo scio.
438	nam olim populi prius honorem capiebat suffragio,
439	quam magistro desinebat esse dicto oboediens;
440	at nunc, prius quam septuennis est, si attingas eum manu,
441	extemplo puer paédagogo tabula disrumpit caput.
442	cum patrem adeas postulatum, puero sic dicit pater:
443	noster esto, dum te poteris defensare iniuria.
444	provocatur paedagogus: “eho senex minimi preti,
445	ne attigas puerum istac causa, quando fecit strenue.”
446	it magister quasi lucerna uncto expretus linteo.
447	itur illinc iure dicto. hócine hic pacto potest
448	inhibere imperium magister, si ipsus primus vapulet?
449	Acris postulatio haec est. cum huius dicta intellego,
450	mira sunt ni Pistoclerus Lydum pugnis contudit.
451	Sed quis hic est, quem astantem video ante ostium? o Philoxene,
452	deos propitios me videre quam illum haud mavellem mihi.
453	Quis illic est?
453a	Mnesilochus, gnati tui sodalis Pistocleri .
454	haud consimili ingenio atque ille est qui in lupanari accubat.
455	fortunatum Nicobulum, qui illum produxit sibi.
456	Salvos sis, Mnesiloche, salvom te advenire gaudeo.
457	Di te ament, Philoxene.
457a	Hic enim rite productust patri:
458	in mare it, rem familiarem curat, custodit domum,
459	obsequens oboediensque est mori atque imperiis patris.
460	hic sodalis Pistoclero iam puer puero fuit;
461	triduom non interest aetatis úter maior siet:
462	verum ingenium plus triginta ánnis maiust quam alteri.
463	Cave malo et compesce in illum dicere iniuste.
463a	Tace,
464	stultus es qui illi male aegre patere dici qui facit.
465	nam illum meum malum promptare malim quam peculium.
466	Quidum?
466a	Quia, malum si promptet, in dies faciat minus.
467	Quid sodalem meum castigas, Lyde, discipulum tuom?
468	Periit tibi sodalis.
468a	Ne di sirint.
468b	Sic est ut loquor.
469	quin ego cum peribat vidi, non ex audito arguo.
470	Quid factum est?
470a	Meretricem indigne deperit.
470b	Non tu taces?
471	Atque acerrume aestuosam: absorbet ubi quemque attigit.
472	Vbi ea mulier habitat?
472a	Hic.
472b	Vnde eam esse aiunt?
472c	Ex Samo.
473	Quae vocatur?
473a	Bacchis.
473b	Erras, Lyde: ego omnem rem scio
474	quem ad modumst. tu Pistoclerum falso atque insontem arguis.
475	nam ille amico et benevolenti suo sodali sedulo
476	rem mandatam exsequitur. ipsus neque amat nec tu creduas.
477	Itane oportet rem mandatam gerere amici sedulo,
478	ut ipsus in gremio osculantem mulierem teneat sedens?
479	nullon pacto res mandata potest agi, nisi identidem
480	manus ferát ei ad papillas, lábra ab labris nusquam auferat?
481	nám alia memorare quae illum facere vidi dispudet:
482	cum manum sub vestimenta ad corpus tetulit Bacchidi
483	me praesente, neque pudere quicquam. quid verbis opust?
484	mihi discipulus, tibi sodalis periit, húic filius;
485	nám ego illum periisse dico quoi quidem periit pudor.
486	quid opust verbis? si opperiri vellem paulisper modo,
487	ut † opinor illius inspectandi mi esset maior copia,
488	plus viderem quam deceret, quam me atque illo aequom foret.
489	Perdidisti me, sodalis. egone ut illam mulierem
490	capitis non perdam? perire me malis malim modis.
491	satin ut quem tu habeás fidelem tibi aut cui credas néscias?
492	Viden ut aegre patitur gnatum ésse corruptum tuom,
493	suom sodalem, ut ipsus sese cruciat aegritudine?
494	Mnesiloche, hoc tecum oro, ut illius animum atque ingenium regas;
495	serva tibi sodalem ét mihi filium.
495a	Factum volo.
496	Melius esset, me quoque una si cum illo relinqueres.
497	Adfatim est.
497a	Mnesiloche, cura, ei, concastiga hominem probe,
498	qui dedecorat te, me amicosque alios flagitiis suis.
499	In te ego hoc onus omne impono. Lyde, sequere hac me.
499a	Sequor.—
500	Inimiciorem nunc utrum credam magis
501	sodalemne esse an Bacchidem, incertum admodumst.
502	illum exoptavit potius? habeat. optumest.
503	ne illa illud hercle cum malo fecit suo;
504	nam mihi divini numquam quisquam creduat,
505	ni ego illam exemplis plurumis planeque—amo.
506	ego faxo hau dicet nactam quem derideat.
507	nam iam domum ibo atque—aliquid surrupiam patri.
507a	id istí dabo. ego istanc multis ulciscar modis.
508	adeo égo illam cogam usque ut mendicet—meus pater.
509	sed satine ego animum mente sincera gero,
510	qui ad hunc modum haec hic quae futura fabulor?
511	amo hercle opino, ut pote quod pro certo sciam.
512	verum quam illa umquam de mea pecunia
513	ramenta fiat plumea propensior,
514	mendicum malim mendicando vincere.
515	numquam edepol viva me inridebit. nam mihi
516	decretumst renumerare iam omne aurum patri.
517	igitur mi inani atque inopi subblandibitur
518	tum quom blandiri nihilo pluris referet,
519	quam si ad sepulcrum mortuo narres logos.
519a	sed autem quam illa umquam meis opulentiis
519b	ramenta fiat gravior aut propensior,
519c	mori me malim éxcruciatum ínopia.
520	profecto stabilest me patri aurum reddere.
521	eadem éxorabo, Chrysalo causa mea
522	pater ne noceat, neu quid ei suscenseat
523	mea causa de auro quod eum ludificatus est;
524	nam illi aequomst me consulere, qui causa mea
525	mendacium éi dixit. vos me sequimini.—
526	Rébus aliis antevortar, Bacchis, quae mandas mihi:
527	Mnesilochum ut requiram atque ut eum mecum ad te adducam simul.
528	nam illud animus meus miratur, si a me tetigit nuntius,
529	quid remoretur. ibo ut visam huc ad eum, si forte est domi.
530	Reddidi patrí omne aurum. nunc ego illam me velim
531	convenire, postquam inanis sum, contemptricem meam.
532	sed veniam mihi quam gravate páter dedit de Chrysalo;
533	verum postremo impetravi, ut ne quid ei suscenseat.
534	Estne hic meus sodalis?
534a	Estne hic hostis, quem aspicio, meus?
535	Certe is est.
535a	Is est.
535b	Adibo contra et contollam gradum.
536	salvos sis, Mnesiloche.
536a	Salve.
536b	Salvos quom peregre advenis,
537	cena detur.
537a	Non placet mi cena quae bilem movet.
538	Numquae advenienti aegritudo obiecta est?
538a	Atque acerruma.
539	Vnde?
539a	Ab homine quem mi amicum esse arbitratus sum antidhac.
540	Multi more isto atque exemplo vivont, quos cum censeas
541	esse amicos, reperiuntur falsi falsimoniis,
542	lingua factiosi, inertes opera, sublesta fide.
543	nullus est quoi non invideant rem secundam optingere;
544	sibi ne ínvideatur, ipsi ignavia recte cavent.
545	Edepol ne tu illorum mores perquam meditate tenes.
546	sed etiam unum hoc: ex ingenio malo malum inveniunt suo:
547	nulli amici sunt, inimicos ipsi in sese omnis habent.
548	ei se cum frustrantur, frustrari alios stolidi existumant.
549	sicut est hic, quem esse amicum ratus sum atque ipsus sum mihi:
550	ille, quod in se fuit, accuratum habuit quod posset mali
551	faceret in me, inconciliaret copias omnis meas.
552	Improbum istunc esse oportet hominem.
552a	Ego ita esse arbitror.
553	Obsecro hercle loquere, quis is est.
553a	Benevolens vivit tibi.
554	nam ni ita esset, tecum orarem ut éi quod posses mali
555	facere faceres.
555a	Dic modo hominem qui sit: si non fecero
556	ei male aliquo pacto, me esse dicito ignavissimum.
557	Nequam homost, verum hercle amicus est tibi.
557a	Tanto magis
558	dic quis est; nequam hominis ego parvi pendo gratiam.
559	Video non potesse quin tibi eius nomen eloquar.
560	Pistoclere, perdidisti me sodalem funditus.
561	Quid istuc est?
561a	Quid est? misine ego ad te ex Epheso epistulam
562	super amica, ut mi invenires?
562a	Fateor factum, et repperi.
563	Quid? tibi non erat meretricum aliarum Athenis copia
564	quibuscum haberes rem, nisi cum illa quám ego mandassem tibi
565	occiperes tute † amare et mi ires consultum male?
566	Sanun es?
566a	Rem repperi omnem ex tuo magistro. ne nega.
567	perdidisti me.
567a	Etiamne ultro tuis me prolectas probris?
568	Quid? amas Bacchidem?
568a	Duas ergo hic intus eccas Bacchides.
569	Quid? duas?
569a	Átque ambas sorores.
569b	Loqueris nunc nugas sciens.
570	Postremo, si pergis parvam mihi fidem arbitrarier,
571	tollam ego ted in collum atque intro hinc auferam.
571a	Immo ibo, mane.
572	Non maneo, neque tu me habebis falso suspectum.
572a	Sequor.—
573	Parasitus ego sum hominis nequam atque improbi,
574	militis, qui amicam secum avexit ex Samo.
575	nunc me ire iussit ad eam et percontarier,
576	utrum aurum reddat anne eat secum semul.
577	tu dudum, puere, cum illac usque isti semul:
578	quae harum sunt aedes, pulta. adi actutum ad fores.
579	recede hinc dierecte. ut pulsat propudium!
580	comesse panem tris pedes latum potes,
581	fores pultare nescis. ecquis in aedibust?
582	heus, ecquis hic est? ecquis hoc aperit ostium?
583	ecquis éxit?
583a	Quid istuc? quae istaec est pulsatio?
584	 quae te mala crux agitat, quí ad istunc modum
585	alieno viris tuas extentes ostio?
586	fores paene exfregisti. quid nunc vis tibi?
587	Adulescens, salve.
587a	Salve. sed quem quaeritas?
588	Bacchidem.
588a	Vtram ergo?
588b	Nil scio nisi Bacchidem.
589	paucis: me misit miles ad eam Cleomachus,
590	vel ut ducentos Phílippos reddat aureos
591	vel ut hinc in Elatiam hodie eat secum semul.
592	Non it. negat se ituram. abi et renuntia.
593	alium illa amat, non illum. duc te ab aedibus.
594	Nimis iracunde.
594a	At scin quam iracundus siem?
595	ne tíbi hercle haud longe est os ab infortunio,
596	ita dentifrangibula haec meis manibus gestiunt.
597	Cum ego huius verba interpretor, mihi cautiost,
598	ne nucifrangibula excussit ex malis meis.
599	tuo ego istaec igitur dicam illi periculo.
600	Quid ais tu?
600a	Ego istuc illi dicam.
600b	Dic mihi,
601	quis tu es?
601a	Illius sum integumentum corporis.
602	Nequam esse oportet cui tu integumentum improbu's improbu s e s .
603	Sufflatus ille huc veniet.
603a	Dirrumptum velim.
604	Numquid vis?
604a	Abeas. celeriter factost opus.
605	Vale, dentifrangibule.—
605a	Et tu, integumentum, vale.
606	in eum nunc haec res vénit locum, ut quid consili
607	dem meo sodali super amica nesciam,
608	qui iratus renumeravit omne aurum patri,
609	neque nummus ullust qui reddatur militi.
610	sed huc concedam, nam concrepuerunt fores.
611	Mnesilochus eccum maestus progreditur foras.
612	Pétulans, protervo íracundo ánimo, indomito incógitato,
613	sine modo et modestia sum, sine bono iure atque honore,
614	incredibilis imposque animi, ínamabilis inlepidus vivo,
615	malevolente ingenio natus. postremo id mi est quod volo
615a	ego esse áliis. credibile hóc est?
616	nequiór nemost neque indígnior quoi
616a	di béne faciant neque quém quisquam
617	homo aút amet aut ádeat.
618	inimícos quam amícos aequómst med habére,
619	malós quam bonós par magís me iuváre.
620	ómnibus probris, quae ímprobis viris
621	dígna sunt, dígnior núllus est homo;
622	quí patri réddidi omne aúrum amans, mihi
623	quód fuit praé manu. súmne ego homo miser?
624	pérdidi mé simulque óperam Chrysali.
625	Consólandus hic mist, íbo ad eum.
626	Mnesíloche, quid fit?
626a	Périi.
626b	Di mélius faciant.
626c	Périi.
627	Non táces, insipiens?
627a	Táceam?
627b	Sanús satis non es.
627c	Périi.
628	múlta mala mi in péctore nunc ácria atque acérba eveniunt.
629	criminin me habuisse fídem? immérito tibi íratus fui.
630	Heia, bonum habe ánimum.
630a	Vnde habeam? mortuos pluris pretist
631	quam égo sum.
631a	Militis parasitus venerat modo aurum petere hinc,
632	eum ego meis dictis malis his foribus atque hac platea abegi ;
633	reppuli, reieci hominem.
633a	Quid mi id prodest? quom ipse veniet,
634	quid faciam? nil habeo miser. ille quidem hanc abducet, scio.
635	Si mihi sit, nón pollicear.
635a	Scio, dares, novi tuom .
636	sed nisi ames, non habeam tibi fidem tantam; eó quod amas tamen
637	nunc agitas sat tute tuarum rérum; sin libér sies
638	egone ut opem mi ferre posse pútem inopem te? non potest .
638a	Tace modo: deus respiciet nos aliquis.
638b	Nugae. vale .
639	Mane.
639a	Quid est?
639b	Tuam cópiam eccam Chrysalum video. tace.
640	Hunc hóminem decet auro éxpendi, huic décet statuam statui éx auro;
641	nam dúplex hodie facinús feci, duplicíbus spoliis sum adféctus.
642	érum maiorem méum ut ego hodie lúsi lepide, ut lúdificatust.
643	cállidum senem cállidis dolis
644	cómpuli et pérpuli, mi ómnia ut créderet.
645	núnc amanti ero fílio senis,
646	quícum égo bibo, quícum édo et amo,
647	régias cópias aúreasque óptuli,
648	út domo súmeret neú foris quaéreret.
649	nón mihi istí placent Pármenonés, Syri,
650	quí duas aut trís minas aúferunt eris.
651	néquius nil ést quam egens cónsili servós, nisi
652	hábet multipotens péctus:
653	úbicumque usús siet, péctore expromát suo.
654	nullús frugi esse pótest homo,
655	nisi qui ét bene et mále facere tenet.
656	ímprobis cum ímprobus sit, hárpaget fúribus,
657	fúretur quód queat,
658	vórsipellem frúgi cónvenit esse hominem,
659	péctus quoi sapít: bonus sít bonis, malus sít malis;
662	utcúmque res sit, ita ánimum hábeat.
663	séd lubet scíre quantum aúrum erus sibi
664	démpsit et quíd suo réddidit patri.
665	sí frugi est, Hérculem fécit ex patre:
666	décimam partem eí dedit, síbi novem abstulit.
667	séd quem quaero óptume eccum óbviam mihi est.
668	núm qui nummi éxciderúnt, ere, tibi,
668a	quod síc terram optuére?
669	quid vós maestos tam trístesque esse cónspicor?
670	non plácet nec temere est étiam. quin mihi réspondetis?
671	Chrýsale, occidi.
671a	Fortassis tu auri dempsisti parum?
672	Quam, malum, parum? immo vero nimio minus multo parum.
673	Quid igitur, stulte? an tu, quoniam occasio ad eam rem fuit
674	mea virtute parta, ut quantum velles tantum sumeres,
675	sic hoc digitulis duobus sumebas primoribus?
676	an nescibas quam eius modi hómini raro tempus se daret?
677	Erras.
677a	At quidem túte errasti, cum parum immersti ampliter.
678	Pol tu quam nunc med accuses magis, si magis rem noveris.
679	occidi.
679a	Animus iam istoc dicto plus praesagitur mali.
680	Perii.
680a	Quid ita?
680b	Quia patri omne cum ramento reddidi.
681	Reddidisti?
681a	Reddidi.
681b	Omnene?
681c	Oppido.
681d	Occisi sumus.
682	qui in mentem venit tibi istuc facinus facere tam malum?
683	Bacchidem atque hunc suspicabar propter crimen, Chrysale,
684	mi male consuluisse: ob eam rem omne aurum iratus reddidi
685	meo patri.
685a	Quid, ubi reddebas aurum, dixisti patri?
686	Mé id aurum accepisse extemplo ab hospite Archidemide.
686a	Em,
687	istoc dicto dédisti hodie ín cruciatum Chrysalum;
688	nam úbi me aspiciet, ad carnuficem rapiet continuo senex.
689	Ego patrem exoravi.
689a	Nempe ergo hoc ut faceret quod loquor?
690	Immo tibi ne noceat neu quid ob eam rem suscenseat;
691	atque aegre impetravi. nunc hoc tibi curandumst, Chrysale.
692	Quid vis curem?
692a	Vt ad senem etiam álteram facias viam.
693	compara, fabricare finge quod lubet, conglutina,
694	ut senem hodie doctum docte fallas aurumque auferas.
695	Vix videtur fieri posse.
695a	Perge, ac facile ecfeceris.
696	Quam, malum, fácile, quem mendaci prendit manufesto modo?
697	quem si orem ut mihi nil credat, id non ausit credere.
698	Immo si audias quae dicta dixit me adversum tibi.
699	Quid dixit?
699a	Si tu illum solem sibi solem esse diceres,
700	se illum lunam credere esse et noctem qui nunc est dies.
701	Emungam hercle hominem probe hodie, ne id nequiquam dixerit.
702	Nunc quid nos vis facere?
702a	Énim nil nisi ut ametis impero.
703	ceterum quantum lubet me poscitote aurum: ego dabo.
704	quid mihi refert Chrysalo esse nomen, nisi factis probo?
705	sed nunc quantillum usust auri tibi, Mnesiloche? dic mihi.
706	Militi nummis ducentis iam usus est pro Bacchide.
707	Ego dabo.
707a	Tum nobis opus est sumptu.
707b	Ah, placide volo
708	unum quidque agamus: hoc ubi egero, tum istuc agam.
709	de ducentis nummis primum intendam ballistam in senem;
710	ea ballista si pervortam turrim et propugnacula,
711	recta porta invadam extemplo in oppidum anticum et vetus:
712	si id capso, geritote amicis vostris aurum corbibus,
713	sicut animus sperat.
713a	Apud test animus noster, Chrysale.
714	Nunc tu abi intro, Pistoclere, ad Bacchidem, atque ecfer cito
715	Quid?
715a	Stilum, ceram et tabellas, linum.
715b	Iam faxo hic erunt.—
716	Quid nunc es facturus? id mihi dice.
716a	Coctumst prandium?
717	vos duo eritis atque amica tua erit tecum tertia?
718	Sicut dicis.
718a	Pistoclero nulla amica est?
718b	Immo adest.
719	alteram ille amat sororem, ego alteram, ambas Bacchides.
720	Quid tu loquere?
720a	Hoc, ut futuri sumus.
720b	Vbist biclinium
721	vobis stratum?
721a	Quid id exquaeris?
721b	Res itast, dici volo.
722	nescis quid ego acturus sim nec facinus quantum exordiar.
723	Cedo manum ac subsequere propius me ad fores. intro inspice.
724	Euax, nimis bellus átque ut esse maxume optabam locus.
726	Quae imperavisti. imperatum bene bonis factum ilicost.
727	Quid parasti?
727a	Quae parari tu iussisti ómnia.
728	Cape stilum propere et tabellas tu has tibi.
728a	Quid postea?
729	Quod iubebo scribito istic. nam propterea te volo
730	scribere, ut pater cognoscat litteras quando legat.
731	scribe.
731a	Quid scribam?
731b	Salutem tuo patri verbis tuis.
732	Quid si potius morbum mortem scribat? id erit rectius.
733	Ne interturba.
733a	Iam imperatum in cera inest.
733b	Dic quem ad modum.
734	Mnesilochus salutem dicit suo patri.
734a	Adscribe hoc cito:
735	“Chrysalus mihi usque quaque loquitur nec recte, pater,
736	quia tibi aurum reddidi et quía non te fraudaverim.”
737	Mane dum scribit.
737a	Celerem oportet esse amatoris manum.
738	Atque † idem hercle em perdundum magis quam ad scribundumst cito.
739	Loquere. hoc scriptumst.
739a	“Nunc, pater mi, proin tu ab eo ut caveas tibi,
740	sycophantias componit, aurum ut abs ted auferat;
741	et profecto se ablaturum dixit.” plane adscribito.
742	Dic modo.
742a	“Atque id pollicetur se daturum aurum mihi,
743	quod dem scortis quodque in lustris comedim congraecem, pater.
744	sed, pater, vide né tibi hodie verba det: quaeso cave.”
745	Loquere porro.
745a	Adscribe dum etiam.
745b	Loquere quid scribam modo.
746	“Sed, pater, quod promisisti mihi, te quaeso ut memineris,
747	ne illum verberes; verum apud te vinctum adservato domi.”
748	cedo tu ceram ac linum actutum. age obliga, obsigna cito.
749	Obsecro, quid istís ad istunc usust conscriptis modum,
750	ut tibi ne quid credat atque ut vinctum te adservet domi?
751	Quia mi ita lubet. potin ut cures te atque ut ne parcas mihi?
752	mea fiducia ópus conduxi et meo periclo rem gero.
753	Aequom dicis.
753a	Cedo tabellas.
753b	Accipe.
753c	Animum advortite.
754	Mnesiloche et tu, Pistoclere, iam facite in biclinio
755	cum amica sua uterque accubitum eatis, ita negotiumst,
756	atque ibidem ubi nunc sunt lecti strati potetis cito.
757	Numquid aliud?
757a	Hoc, atque etiam: úbi erit accubitum semel,
758	ne quoquam exsurgatis, donec a me erit signum datum.
759	O imperatorem probum!
759a	Iam bis bibisse oportuit.
760	Fugimus.—
760a	Vos vostrum curate officium, ego efficiam meum.
761	insánum magnum molior negotium,
762	metuoque ut hodie possiem emolirier.
763	sed nunc truculento mi atque saevo usus senest;
764	nam non conducit húic sycophantiae
765	senem tranquillum ésse ubi me aspexerit.
766	versabo ego illum hodie, si vivo, probe.
767	tam frictum ego illum reddam quam frictum est cicer.
768	adambulabo ad ostium, ut, quando exeat,
769	extemplo advenienti ei tabellas dem in manum.
770	Nimium illaec res est magnae dividiae mihi,
771	supterfugisse sic mihi hodie Chrysalum.
772	Salvos sum, iratus est senex. nunc est mihi
773	adeundi ad hominem tempus.
773a	Quis loquitur prope?
774	atque hic quidem, opinor, Chrysalust.
774a	Accessero.
775	Bone serve, salve. quid fit? quam mox navigo
776	in Ephesum, ut aurum repetam ab Theotimo domum?
777	taces? per omnis deos adiuro, ut ni meum
778	gnatum tam amem atque ei facta cupiam quae is velit,
779	ut tua iam virgis latera lacerentur probe
781	ferratusque in pistrino aetatem conteras.
782	omnia rescivi scelera ex Mnesilocho tua.
783	Men criminatust? optimest: ego sum malus,
784	ego sum sacer, scelestus. specta rem modo;
785	ego verbum faciam nullum .
785a	Etiam, carnufex,
786	minitare?
786a	Nosces tu illum actutum qualis sit.
787	nunc has tabellas ferre me iussit tibi.
788	orabat, quod istic esset scriptum ut fieret.
789	Cedo.
789a	Nosce signum.
789b	Novi. ubi ipse est?
789c	Nescio.
790	nil iam me oportet scire. oblitus sum omnia.
791	scio me ésse servom. nescio etiam id quod scio.
792	nunc ab trasenna hic turdus lumbricum petit;
793	pendebit hodie pulcre, ita intendi tenus.
794	Mane dum parumper; iam exeo ad te, Chrysale.—
795	Vt verba mihi dat, ut nescio quam rem gerat.
796	servos arcessit intus qui me vinciant.
797	bene navis agitatur, pulcre haec confertur ratis.
798	sed conticiscam, nam audio aperiri fores.
799	Constringe tu illi, Artamo, actutum manus.
800	Quid feci?
800a	Impinge pugnum, si muttiverit.
801	quid hae locuntur litterae?
801a	Quid me rogas?
802	ut ab illo accepi, ad te obsignatas attuli.
803	Eho tu, loquitatusne es gnato meo
804	male per sermonem, quia mi id aurum reddidit,
805	et te dixisti id aurum ablaturum tamen
806	per sycophantiam?
806a	Egone istuc dixi?
806b	Ita.
807	Quis homost qui dicat me dixisse istuc?
807a	Tace,
808	nullus homo dicit: hae tabellae te arguont,
809	quas tu attulisti. em hae te vinciri iubent.
810	Aha, Bellorophontem tuos me fecit filius:
811	egomet tabellas tetuli ut vincirer. sine.
812	Propterea hoc facio, ut suadeas gnato meo
813	ut pergraecetur tecum, tervenefice.
814	O stulte, stulte, nescis nunc venire te;
815	atque in eopse adstas lapide, ut praeco praedicat.
816	Responde: quis me vendit?
816a	Quem di diligunt
817	adulescens moritur, dum valet sentit sapit.
818	hunc si ullus deus amaret, plus annis decem,
819	plus iam viginti mortuom esse oportuit:
820	terrai ódium ámbulat, iam nil sapit
821	nec sentit, tantist quantist fungus putidus.
822	Tun terrae me odium esse autumas? abducite hunc
823	intro atque adstringite ad columnam fortiter.
824	numquam auferes hinc aurum.
824a	Át qui iam dabis.
825	Dabo?
825a	Atque orabis me quidem ultro ut auferam,
826	cum illum rescisces criminatorem meum
827	quanto in periclo et quanta in pernicie siet.
828	tum libertatem Chrysalo largibere;
829	ego adeo numquam accipiam.
829a	Dic, scelerum caput,
830	dic, quo in periclo est meus Mnesilochus filius?
831	Sequere hac me, faxo iam scies.
831a	Quo gentium?
832	Tres unos passus.
832a	Vel decem.
832b	Agedum tu, Artamo,
833	forem hanc pauxillum áperi; placide, ne crepa;
834	sat est. accede huc tu. viden convivium?
835	Video exadvorsum Pistoclerum et Bacchidem.
836	Qui sunt in lecto illo altero?
836a	Interii miser.
837	Novistine hominem?
837a	Novi.
837b	Dic sodes mihi,
838	bellan videtur specie mulier?
838a	Admodum.
839	Quid illám, meretricemne esse censes?
839a	Quippini?
840	Frustra es.
840a	Quis igitur obsecrost?
840b	Inveneris.
841	ex me quidem hodie numquam fies certior.
842	Meamne híc Mnesilochus, Nicobuli filius,
843	per vim ut retineat mulierem? quae haec factiost?
844	Quis illést?
844a	Per tempus hic venit miles mihi.
845	Non me arbitratur militem, sed mulierem,
846	qui me meosque non queam defendere.
847	nam neque Bellona mi umquam neque Mars creduat,
848	ni illum exanimalem faxo, si convenero,
849	nive exheredem fecero vitae suae.
850	Chrysale, quis ille est qui minitatur filio?
851	Vir hic ést illius mulieris quacum accubat.
852	Quid, vir?
852a	Vir, inquam.
852b	Nuptanest illa, obsecro?
853	Scies haúd multo post.
853a	Oppido interii miser.
854	Quid nunc? scelestus tibi videtur Chrysalus?
855	age nunc vincito me, auscultato filio.
856	dixin tibi ego illum invénturum te qualis sit?
857	Quid nunc ego faciam?
857a	Iube sis me exsolvi cito;
858	nam ní ego exsolvor, iam manufesto hominem opprimet.
859	Nihil est lucri quod me hodie facere mavelim,
860	quam illum cubantem cum illa opprimere, ambo ut necem.
861	Audin quae loquitur? quin tu me exsolvi iubes?
862	Exsolvite istum. perii, pertimui miser.
863	Tum illam, quae corpus publicat volgo suom,
864	faxo se haud dicat nactam quem derideat.
865	Pacisci cum illo paulula pecunia
866	potes.
866a	Pacisce ergo, obsecro, quid tibi lubet,
867	dum ne manifesto hominem opprimat neve enicet.
868	Nunc nisi ducenti Philippi redduntur mihi,
869	iam illorum ego animam amborum exsorbebo oppido.
870	Em illuc pacisce, si potes; perge obsecro,
871	pacisce quid vis.
871a	Ibo et faciam sedulo.
872	quid clamas?
872a	Vbi erus tuos est?
872b	Nusquam. nescio.
873	vis tibi ducentos nummos iam promittier,
874	ut ne clamorem hic facias neu convicium?
875	Nihil est quod malim.
875a	Atque ut tibi mala multa ingeram?
876	Tuo arbitratu.
876a	Vt subblanditur carnufex.
877	Pater hic Mnesilochi est; sequere, is promittet tibi.
878	tu aurum rogato; ceterum verbum sat est.
879	Quid fít?
879a	Ducentis Phílippis rem pepigi.
879b	Ah, salus
880	mea, servavisti me. quam mox dico dabo ?
881	Roga hunc tu, tu promitte huic.
881a	Promitto, roga.
882	Ducentos nummos aureos Philippós probos
883	dabin?
883a	Dabuntur inque. responde.
883b	Dabo.
884	Quid nunc, impure? numquid debetur tibi?
885	quid illí molestu's molestu s e s ? quid illum morte territas?
886	et ego te et ille mactámus infortunio.
887	si tibi est machaera, at nobis veruinast domi:
888	qua quidem te faciam, si tu me inritaveris,
889	confossiorem soricina nenia.
890	iam dudum hercle equidem sentio, suspicio
891	quae te sollicitet: eum esse cum illa muliere.
892	Immo est quoque.
892a	Ita me Iuppiter Iuno Ceres
893	Minerva † Latona Spes Opis Virtus Venus
894	Castor Polluces Mars Mercurius Hercules
895	Summanus Sol Saturnus dique omnes ament,
896	ut ille cum illa neque cubat neque ambulat
897	neque osculatur neque illud quod dici solet.
898	Vt iurat! servat me ille suis periuriis.
899	Vbi nunc Mnesilochus ergost?
899a	Rus misit pater.
900	illa autem in arcem ábiit aedem visere
901	Minervae. nunc apertast. i, vise estne ibi.
902	Abeo ad forum igitur.
902a	Vél hercle ín malam crucem.
903	Hodie exigam aurum hoc?
903a	Exige, ac suspende te:
904	ne supplicare hunc censeas tibi , nihili homo.—
905	ille est amotus. sine me (per te, ere, opsecro
906	deos immortales) ire huc intro ad filium.
907	Quid eo intro ibis?
907a	Vt eum dictis plurumis
908	castigem, cum haec sic facta ad hunc faciat modum.
909	Immo oro ut facias, Chrysale, et ted opsecro,
910	cave pársis in eum dicere.
910a	Etiam me mones?
911	satin est si plura ex me audiet hodie mala,
912	quam audivit umquam Clinia ex Demetrio?—
913	Lippi illic oculi servos est simillimus:
914	si non est, nolis esse neque desideres;
915	si est, abstinere quin attingas non queas.
916	nam ni illic hodie forte fortuna hic foret,
917	miles Mnesilochum cum uxore opprimeret sua
918	atque obtruncaret moechum manufestarium.
919	nunc quasi ducentis Phílippis emi filium,
920	quos dare promisi militi: quos non dabo
921	temere etiam prius quam filium convenero.
922	numquam edepol quicquam temere credam Chrysalo;
923	verum lubet etiam mi has perlegere denuo:
924	aequomst tabellis consignatis credere.—
925	Atrídae duo fratrés cluent fecísse facinus máxumum,
926	quom Priami patriam Pergamum divina moenitum manu
927	armis, equis, exercitu atque eximiis bellatoribus
928	mille cum numero navium decumo anno post subegerunt.
929	non pedibus termento fuit praeut égo erum expugnabo meum
930	sine classe sineque exercitu et tanto numero militum.
931	cepi expugnavi amanti erili filio aurum ab suo patre.
932	nunc prius quam húc senex venit, libet lámentari dum éxeat.
933	o Troia, o patria, o Pergamum, o Priame periisti senex,
934	qui misere male mulcabere quadringéntis Philippis aureis.
935	nam ego has tabellas obsignatas consignatas quas fero
936	non sunt tabellae, sed equos quem misere Achivi ligneum.
937	Epiust Pistoclerus: ab eo haec sumptae; Mnesilochus Sino est
938	relictus, ellum non in busto Achilli, sed in lecto accubat;
939	Bacchidem habet secum: ille olim hábuit ignem qui signum daret,
940	hunc ipsum exurit; ego sum Vlixes, cuius consilio haec gerunt.
941	tum quae hic sunt scriptae litterae, hoc in equo ínsunt milites
942	armati atque animati probe. ita res successit mi usque adhuc.
943	atque hic equos non in arcem, verum in arcam faciet impetum:
944	exitium excidium exlecebra fiet hic equos hodie auro senis.
945	nostro seni huic stolido, ei profecto nomen facio ego Ilio;
946	miles Menelaust, ego Agamemno, ídem Vlixes Lartius,
947	Mnesilochust Alexander, qui erit exitio rei patriae suae;
948	is Helenam avexit, cuia causa nunc facio obsidium Ilio.
949	nam illi ítidem Vlixem audivi, ut ego sum, fuisse et audacem et malum:
950	ín dolis ego prénsus sum, ille mendícans paene invéntus interiit,
951	dum íbi exquirit fata Iliorum; adsímiliter mi hodie óptigit.
952	vínctus sum, sed dólis me exemi: item se ílle servavít dolis.
953	Ílio tria fuísse audivi fáta quae illi fórent exitio:
954	signum ex arce si periisset; alterum etiamst Troili mors;
955	tertium, cum portae Phrygiae limen superum scinderetur:
956	paria item tria eis tribus sunt fata nostro huic Ilio.
957	nam dúdum primo ut díxeram nostró seni mendácium
958	et de hóspite et de auro ét de lembo, ibi sígnum ex arce iam abstuli.
959	iam dúo restabant fáta tunc, nec mágis id ceperam óppidum.
960	post ubi tabellas ad senem detuli, ibi occidi Troilum,
961	cum censuit Mnesilochum cum uxore esse dudum militis.
962	íbi vix me exsolvi: íd periclum adsímilo, Vlixem ut praédicant
963	cógnitum ab Helena esse proditum Hecubae; sed ut olim ille se
964	blanditiis exemit et persuasit sé ut amitteret,
965	ítem ego dolis me illo éxtuli e períclo et decepí senem.
966	post cúm magnifico mílite, urbes vérbis qui inermús capit,
967	conflixi atque hominem reppuli; dein pugnam conserui seni:
968	eum ego ádeo uno mendácio devíci, uno ictu extémpulo
969	cépi spolia. is núnc ducentos númmos Philippos míliti,
970	quos dáre se promisít, dabit.
971	nunc álteris etiam ducentis usus est, qui dispensentur
972	Ílio capto, ut sit mulsum qui triumphent milites.
973	sed Príamus hic multo illi praestat: non quinquaginta modo,
974	quadringéntos filios habet átque equidem omnis lectos sine probro:
975	eos égo hodie omnis contruncabo duóbus solis ictibus.
976	nunc Príamo nostro si ést quis emptor, cómptionalém senem
977	vendam ego, venalem quem habeo, extemplo ubi oppidum expugnavero.
978	sed Príamum adstantem eccum ánte portam vídeo. adibo atque adloquar.
979	Quóianam vox própe me sonat?
979a	O Nicobule.
979b	Quid fit?
980	quíd quod te misi, écquid egísti?
980a	Rógas? congredere.
980b	Gradior.
981	Optumus sum oratór. ad lacrumas coégi hominem cástigando
982	maleque dictis, quae quidem quívi comminisci.
982a	Quid ait?
982b	Verbum
983	nullum fecit: lacrumans tacitus auscultabat quae ego loquebar;
984	tacitus conscripsit tabellas, obsignatas mi has dedit.
985	tíbi me iussit dare, sed metuo, né idem cantent quod priores.
986	nosce signum. estne eius?
986a	Novi. libet perlegere has.
986b	Perlege.
987	nunc súperum limen scínditur, nunc ádest exitium Ílio,
988	turbát equos lepide lígneus.
988a	Chrysále, ades, dum ego has pérlego.
988b	Quid mé tibi adesse opus ést?
988c	Volo, ut quod iubeo facias
989	út scias quae hic scrípta sient.
989a	Níl moror neque scíre volo.
990	Támen ades.
990a	Quid opúst?
990b	Taceas:
990c	quód iubeo id faciás.
990d	Adero.
991	Eúge litterás minutas.
991a	Quí quidem videát parum;
992	vérum, qui satis vídeat, grandes sátis sunt.
992a	Animum advórtito igitur.
993	Nólo inquam.
993a	At volo ínquam.
993b	Quid opust?
993c	Át enim id quod te iúbeo facias.
994	Iústumst ut tuós tibi servos tuo árbitratu sérviat.
995	Hoc áge sis nunciam.
995a	Vbi lubet, recita: aúrium operam tíbi dico.
996	Ceraé quidem haud parsit néque stilo;
996a	sed quídquid est, pellégere certumst.
997	“Patér, ducentos Phílippos quaeso Chrýsalo
998	da, si esse salvom vis me aut vitalem tibi.”
999	malum quidem hercle magnum.
999a	Tibi dico.
999b	Quid est?
1000	Non prius salutem scripsit?
1000a	Nusquam sentio.
1001	Non dabis, si sapies; verum si das maxume,
1002	ne ille alium gerulum quaerat, si sapiet, sibi:
1003	nam ego non laturus sum, si iubeas maxume.
1004	sat sic suspectus sum, cum careo noxia.
1005	Ausculta porro, dum hoc quod scriptumst perlego.
1006	Inde a principio iam inpudens epistula est.
1007	“Pudet prodire me ad te in conspectum, pater:
1008	tantum flagitium te scire audivi meum,
1009	quod cum peregrini cubui uxore militis.”
1010	pol haud derides; nam ducentis aureis
1011	Philippís redemi vitam ex flagitio tuam.
1012	Nihil est illorum quin ego illi dixerim.
1013	“Stulte fecisse fateor. sed quaeso, pater,
1014	ne me, in stultitia si deliqui, deseras.
1015	ego animo cupido atque oculis indomitis fui;
1016	persuasumst facere quoius me nunc facti pudet.”
1017	prius té cavisse ergo quám pudere aequom fuit.
1018	Eadem istaec verba dudum illi dixi omnia.
1019	“Quaeso ut sat habeas id, pater, quod Chrysalus
1020	me obiurigavit plurumis verbis malis,
1021	et me meliorem fecit praeceptis suis,
1022	ut te ei habere gratiam aequom sit bonam.”
1023	Estne istuc istic scriptum?
1023a	Em specta, tum scies.
1024	Vt qui deliquit supplex est ultro omnibus.
1025	“Nunc si me fas est obsecrare abs te, pater,
1026	da mihi ducentos nummos Philippos, te obsecro.”
1027	Ne unum quidem hercle, si sapis.
1027a	Sine perlegam.
1028	“ego ius iurandum verbis conceptis dedi,
1029	daturum id me hodie mulieri ante vesperum,
1030	prius quam á me abiret. nunc, pater, ne perierem
1031	cura atque abduce me hinc ab hac quantum potest,
1032	quam propter tantum damni feci et flagiti.
1033	cave tíbi ducenti nummi dividiae fuant;
1034	sescenta tanta reddam, si vivo, tibi.
1035	vale atque haec cura”. quid nunc censes, Chrysale?
1036	Nihil ego tibi hodie consili quicquam dabo,
1037	neque ego haud committam ut, si quid peccatum siet,
1038	fecisse dicas de mea sententia.
1039	verum, ut ego opinor, sí ego in istoc sim loco,
1040	dem potius aurum quam illum corrumpi sinam.
1041	duae condiciones sunt: utram tu áccipias vide:
1042	vel ut aurum perdas vel ut amator perieret.
1043	ego neque te iubeo neque veto, neque suadeo.
1044	Miseret me illius.
1044a	Tuos est, non mirum facis.
1045	si plus perdundum sit, periisse suaviust,
1046	quam illud flagitium volgo dispalescere.
1047	Ne ille edepol Ephesi multo mavellem foret,
1048	dum salvos esset, quam revenisset domum.
1049	quid ego istic? quod perdundumst properem perdere.
1050	binos ducentos Philippos iam intus ecferam,
1051	et militi quos dudum promisi miser
1052	et istos. mane istic, iam exeo ad te, Chrysale.—
1053	Fit vasta Troia, scindunt proceres Pergamum.
1054	scivi ego iam dudum fore me exitio Pergamo.
1055	edepol qui me esse dicat cruciatu malo
1056	dignum, ne ego cum íllo pignus haud ausim dare;
1057	tantas turbellas facio. sed crepuit foris:
1058	ecfertur praeda ex Troia. taceam nunciam.
1059	Cape hoc tibi aurum, Chrysale, i, fer filio.
1060	ego ad forum autem hinc ibo, ut solvam militi.
1061	Non equidem accipiam. proin tu quaeras qui ferat.
1062	nolo ego mihi credi.
1062a	Cape vero, odiose facis.
1063	Non equidem capiam.
1063a	At quaeso.
1063b	Dico ut res se habet.
1064	Morare.
1064a	Nolo, inquam, aurum concredi mihi.
1065	vel da aliquem qui servet me.
1065a	Ohe, odiose facis.
1066	Cedo, sí necesse est.
1066a	Cura hoc. iam égo huc revenero.—
1067	Curatum est—esse te senem miserrumum.
1068	hoc est incepta efficere pulcre: bellule
1069	mi evenit, ut ovans praeda onustus incederem;
1070	salute nostra atque urbe capta per dolum
1071	domum reduco íntegrum omnem exercitum.
1072	sed, spectatores, vos nunc ne miremini
1073	quod non triumpho: pervolgatum est, nil moror;
1074	verum tamen accipientur mulso milites.
1075	nunc hanc praedam omnem iam ad quaestorem deferam.—
1076	Quam mágis in pectore meó foveo quas méus filius turbás turbet,
1077	quam se ád vitam et quos ád mores praecípitem inscitus capéssat,
1078	magis cúrae est magisque adfórmido, ne is péreat neu corrúmpatur.
1079	scio, fúi ego illa aetate ét feci illa omnía, sed more modésto;
1080	neque plácitant mores quíbus video volgo ín gnatos essé parentes:
1081	duxi, hábui scortum, pótavi, dedi, donavi, sed enim íd raro.
1082	ego dáre me meo gnato ínstitui, ut animo óbsequium sumére possit;
1083	aequom ésse puto, sed nimis nolo desídiae ei dare lúdum.
1084	nunc Mnésilochum, quod mándavi,
1084a	viso écquid eum ad virtútem aut ad
1085	frugem ópera sua compúlerit, sic
1086	ut eúm, si convenít, scio fe- cisse: eóst ingenio nátus.
1087	Quicúmque ubi ubi sunt, quí fuerunt quiqué futuri sunt pósthac
1088	stultí, stolidi, fatuí, fungi, bardí, blenni, buccónes,
1089	solús ego omnis longe ántideo stultítia et moribus índoctis.
1090	perií, pudet: hocine me aétatis ludós bis factum esse índigne?
1091	magis quam íd reputo, tam mágis uror quae méus filius turbávit.
1092	perdítus sum atque eradícatus sum, omníbus exemplis éxcrucior.
1093	omnía me mala conséctantur, omníbus exitiis ínterii.
1094	Chrysálus med hodie láceravit, Chrysálus me miserum spóliavit:
1095	is mé scelus auro usque áttondit dolis dóctis indoctum, út lubitumst.
1096	ita míles memorat méretricem esse eam quam ílle uxorem esse áiebat,
1097	omníaque ut quidque actum est memoravit, eam síbi hunc annúm condúctam,
1098	relicúom id auri factúm quod ego ei stultíssimus homo promísissem: hoc,
1099	hoc ést quo cor peracéscit; hoc ést demum quod pércrucior,
1100	me hoc aétatis ludíficari, immo edepol sic ludos factum
1101	canó capite atque albá barba miserúm me auro esse emúnctum.
1102	perii, hóc servom meum nón nauci facere ésse ausum! atque ego, si álibi
1103	plus pérdiderim, minus aégre habeam minusque íd mihi damno dúcam.
1104	Certo híc prope me mihi néscio quis loqui vísust; sed quem vídeo?
1105	hic quidémst pater Mnesilochi.
1105a	Eúge, socium aerúmnae et mei mali vídeo.
1106	Philoxéne, salve.
1106a	Et tu. unde ágis?
1106b	Vnde homo miser átque infortunátus.
1107	At pól ego ibi sum, esse ubi míserum hominem decet átque infortunátum.
1108	Igitúr pari fortuna, aétate ut sumus, útimur.
1108a	Sic est. séd tu,
1109	quíd tibist?
1109a	Pól mihi par, idem est quód tibi.
1110	Númquid nam ad fílium haec aégritudo áttinet?
1111	Ádmodum.
1111a	Idém mihi mórbus in péctorest.
1112	Át mihi Chrýsalus óptumus homo
1113	pérdidit fílium, me átque rem omném meam.
1114	Quíd tibi ex fílio nam, óbsecro, aegrést?
1114a	Scies:
1115	íd, perit cúm tuo: ambo aéque amicás habent.
1116	Qui scís?
1116a	Vidi
1116b	Eí mihi, dísperii.
1117	Quíd dubitamus púltare atque huc évocare ambós foras?
1118	Haud moror.
1118a	Heus Bacchis, iube sis actutum aperiri fores,
1119	nisi mavoltis fores et postes comminui securibus.
1120	Quis sónitu ac tumúltu tantó nominát me atque púltat aedes?
1121	Ego átque hic.
1121a	Quid hóc est negóti nam, amábo? quis hás huc ovís adegit?
1122	Ovís nos vocánt pessumaé.
1122a	Pastor hárum
1123	dormít, quom haec eunt síc a pecú balitántes.
1124	At pól nitent, haud sórdidae vidéntur ambae.
1125	Attonsae haé quidem ámbae usque súnt.
1125a	Vt vidéntur
1126	derídere nós.
1126a	Sine suo úsque arbitrátu.
1127	Rerín ter in annó tu has tónsitari?
1128	Pol hódie altera iám bis detónsa certo est.
1129	Vetulaé sunt, † thimiame.
1129a	At bonás fuisse crédo.
1130	Vidén limulís, obsecró, ut intuéntur?
1131	Ecástor sine ómni arbitrór malitia ésse.
1132	Merito hóc nobis fít, qui quidem húc venerímus.
1133	Cogántur quidem íntro.
1133a	Haud sció quid eo opús sit,
1134	quae néc lac nec lánam ullam habént. sic sine ástent.
1135	exsólvere quánti fuére, omnis frúctus
1136	iam illís decidít. non vidés, ut palántes
1137	solaé liberaé
1138	grasséntur? quin aetate crédo esse mútas:
1138a	ne bálant quidém, quom a pecú cetero ábsunt.
1139	stultae átque haud malaé videntur.
1140	Revórtamur íntro, sorór.
1140a	Ilico ámbae manéte: haec ovés volunt vos.
1141	Pródigium hoc quidémst: humana nós voce appellánt oves.
1142	Haec oves vobis malam rem magnam, quam debent, dabunt.
1143	Si quam debes, te condono: tibi habe, numquam abs te petam.
1144	sed quid est quapropter nobis vos malum minitamini?
1145	Quia nostros agnos conclusos istic esse aiunt duos.
1146	Et praeter eos agnos meus est istic clam mordax canis:
1147	qui nisi nobis producuntur iam atque emittuntur foras,
1148	arietes truces nos erimus, iam in vos incursabimus.
1149	Soror, ést quod te volo sécreto.
1149a	Eho, amábo.
1149b	Quo illaec ábeunt?
1150	Senem illúm tibi dedo ultériorem, lepide út lenitum réddas;
1151	ego ad húnc iratum adgrédiar, si possúmus nos hos intro ínlicere huc.
1152	Meum pénsum ego lepide accúrabo, quamquam ódiost mortem ampléxari.
1153	Facito út facias.
1153a	Taceás. tu tuom facito: égo quod dixi haud mútabo.
1154	Quid illaéc illic in cónsilio duae sécreto consúltant?
1155	Quid aís tu, homo?
1155a	Quid mé vis?
1155b	Pudet dícere me tibi quíddam.
1156	Quid est quód pudeat?
1156a	Sed amíco homini tibi quód volo credere cértumst.
1157	nihilí sum.
1157a	Istuc iam prídem scio. sed quí nihili es? id mémora.
1158	Tactús sum vehementér visco;
1159	cor stímulo foditur.
1159a	Pól tibi multo aequíus est coxendícem.
1160	sed quíd istuc est? etsí iam ego ipsus quid sít probe scire putó me;
1161	verum aúdire etiam ex té studeo.
1161a	Viden hánc?
1161b	Video.
1161c	Haud mala est múlier.
1162	Pol véro ista mala et tú nihili.
1162a	Quid múlta? ego amo.
1162b	An amas?
1162c	nai\ ga/r.
1163	Tun, hómo putide, amatór istac fieri aétate audes?
1163a	Quí non?
1164	Quia flágitium est.
1164a	Quid opúst verbis? meo fílio non sum irátus,
1165	neque té tuost aequom esse íratum: si amánt, sapienter fáciunt.
1166	Sequere hác.
1166a	Eunt eccas tándem
1167	probri pérlecebrae et persuástrices. quid núnc? etiam reddítis nobis
1168	filiós et servom? an ego éxperior tecúm vim maiorem?
1168a	Ábin hinc?
1169	non hómo tu quidem es, qui istóc pacto tam lépidam inlepide appélles.
1170	Senex óptime quantumst ín terra, sine me hóc exorare ábs te,
1171	ut istúc delictum désistas tanto ópere ire oppugnátum.
1172	Ni abeás, quamquam tu bélla es, malum tíbi magnum dabo iám.
1172a	Patiar,
1173	non métuo, ne quid míhi doleat quod férias.
1173a	Vt blandíloquast!
1174	ei míhi, metuo.
1174a	Hic magis tránquillust.
1175	I hac mécum intro atque ibi, sí quid vis, filiúm concastigáto.
1176	Abin á me, scelus?
1176a	Sine, méa pietas, te exorem.
1176b	Exores tú me?
1177	Ego quídem ab hoc certe exórabo.
1177a	Immo ego te óro, ut me intro abdúcas.
1178	Lepidúm te.
1178a	At scin quo pácto me ad te intro ábducas?
1178b	Mecum út sis.
1179	Omnía quae cupio cómmemoras.
1179a	Vidi égo nequam homines, vérum te
1180	nemínem deteriorem.
1180a	Íta sum.
1181	I hac mécum intro, ubi tibi sít lepide victíbus, vino atque unguéntis.
1182	Satis, sátis iam vostrist cónvivi: me níl paenitet ut sim ácceptus:
1183	quadringéntis Philippis fílius me et Chrysálus circumduxérunt.
1184	quem quídem ego ut non excrúciem, altérum tantum auri nón meream.
1185	Quid tándem, si dimídium auri reddítur, in hac mecum íntro? atque ut
1186	eis délicta ignoscás.
1186a	Faciet.
1186b	Minime, nolo. nil móror, sine sic.
1187	malo íllos ulcisci ámbo.
1188	Etiám tu, homo nihili? quód di dant boni cáve culpa tua amissis:
1189	dimídium auri datur: áccipias, potésque et scortum accúmbas.
1190	Egon úbi filius corrúmpatur meus, íbi potem?
1190a	Potandumst.
1191	Age iam, íd ut ut est, étsi est dédecori, patiár, facere inducam ánimum:
1192	egon, cum haéc cum illo accubet, ínspectem?
1192a	Immo equidém pol tecum accúmbam, te amábo et te amplexábor.
1193	Caput prúrit, perii, víx negito.
1194	Non tíbi venit in mentém, amabo, si dúm vivas tibi béne facias
1195	tam pól id quidem esse haud perlónginquom, neque, si hóc hodie amissís, post in
1195a	morte éventurum esse úmquam?
1196	Quid agó?
1196a	Quid agas? rogitás etiam?
1196b	Libet ét metuo.
1196c	Quid métuis?
1197	Ne obnóxius filio sim ét servo.
1197a	Mel méum, amabo, etsi haec fíunt,
1198	tuost: únde illum sumére censes, nisi quód tute illi déderis?
1199	hanc véniam illis sine te éxorem.
1199a	Vt terebrát! satin offirmátum
1200	quod míhi erat, id me exórat?
1201	tua sum ópera et propter te ímprobior.
1201a	Nemínis quam mea mavéllem.
1202	satin égo istuc habeo fírmatum?
1202a	Quod sémel dixi haud mutábo.
1203	It diés, ite intro accúbitum,
1204	filií vos exspectánt intus.
1204a	Quam quídem actutum emoriámur.
1205	Vespér hic est, sequimini.
1205a	Dúcite nos quo lúbet tamquam quidem addíctos.
1206	Lepide ípsi hi sunt captí, suis qui filiís fecere insídias.
1207	Hí senes nisi fuíssent nihili iam índe ab adulescéntia,
1208	non hodie hoc tantum flagitium facerent canis capitibus;
1209	neque adeo haec faceremus, ni antehac vidissemus fieri,
1210	ut apud lenones rivales filiis fierent patres.
1211	spectatores, vos valere volumus et clare adplaudere.
