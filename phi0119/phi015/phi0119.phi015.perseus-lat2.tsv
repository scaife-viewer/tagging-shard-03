1	Achillem Aristarchi mihi commentari lubet:
2	inde míhi principium capiam, ex ea tragoedia.
3	sileteque et tacete atque animum advortite,
4	audire iúbet vos imperator histricus,
5	bonoque ut animo sedeate in subselliis,
6	et qui esurientes et qui saturi venerint:
7	qui edistis, multo fecistis sapientius,
8	qui non edistis, saturi fite fabulis;
9	nam cui paratumst quod edit, nostra gratia
10	nimia est stultitia sessum impransum incedere.
11	exsurge, praeco, fac populo audientiam;
12	iam dudum exspecto, si tuom officium scias:
13	exerce vocem, quam per vivisque et † colis.
14	nam nisi clamabis, tacitum te obrepet fames.
15	age nunc reside, duplicem ut mercedem feras.
15a	
16	bonum factum esse, edicta ut servetis mea.
17	scortum exoletum ne quis in proscaenio
18	sedeat, neu lictor verbum aut virgae muttiant,
19	neu dissignator praeter os obambulet
20	neu sessum ducat, dum histrio in scaena siet.
21	diu quí domi otiosi dormierunt, decet
22	animo aequo nunc stent, vel dormire temperent.
23	servi ne obsideant, liberis ut sit locus,
24	vel aes pro capite dent; si id facere non queunt,
25	domum abeant, vitent ancipiti infortunio,
26	ne et hic varientur virgis et loris domi,
27	si minus curassint, quóm eri reveniant domum.
28	nutrices pueros infantis minutulos
29	domi ut procurent neu quae spectatum adferat,
30	ne et ipsae sitiant et pueri pereant fame
31	neve esurientes hic quasi haedi obvagiant.
32	matronae tacitae spectent, tacitae rideant,
33	canora hic voce sua tinnire temperent,
34	domum sermones fabulandi conferant,
35	ne et hic viris sint et domi molestiae.
36	quodque ad ludorum curatores attinet,
37	ne palma detur quoiquam artifici iniuria
38	neve ambitionis causa extrudantur foras,
39	quo deteriores anteponantur bonis.
40	et hoc quoque etiam, quod paene oblitus fui:
41	dum ludi fiunt, in popinam, pedisequi,
42	inruptionem facite; nunc dum occasio est,
43	nunc dum scriblitae aéstuant, occurrite.
44	haec quae imperata sunt pro imperio hístrico,
45	bonum hercle factum pro se quisque ut meminerit.
46	ad argumentum nunc vicissatim volo
47	remigrare, ut aeque mecum sitis gnarures.
48	eius núnc regiones, limites, confinia
49	determinabo: ei rei ego finitor factus sum.
50	sed nisi molestumst, nomen dare vobis volo
51	comoediai; sin odiost, dicam tamen,
52	siquidém licebit pér illos quibus est in manu.
53	Carchedonius vocatur haec comoedia,
53a	
54	latine Plautus patruus pultiphagonides.
55	nomen iam habetis. nunc rationes ceteras
56	accipite; nam argumentum hoc hic censebitur:
57	locus argumentost suom sibi proscaenium,
58	vos iuratores estis. quaeso, operam date.
59	Carthaginienses fratres patrueles duo
60	fuere, summo genere et summis ditiis;
61	eorum álter vivit, alter est emortuos.
62	propterea apud vos dico confidentius,
63	quia mihi pollictor dixit qui eum pollinxerat.
64	sed illí seni qui mortuost, ei filius,
65	unicus qui fuerat, ab divitiis a patre
66	puer séptuennis surripitur Carthagine,
67	sexennio prius quidem quam moritur pater.
68	quoniam periisse sibi videt gnatum unicum,
69	conicitur ipse in morbum ex aegritudine:
70	facit illum heredem fratrem patruelem suom,
71	ipse abit ad Acheruntem sine viatico.
72	ille quí surripuit puerum Calydonem avehit,
73	vendit eum domino hic diviti quoidam seni,
74	cupienti liberorum, osori mulierum.
75	emit hospitalem is filium imprudens senex
76	puerum illum eumque adoptat sibi pro filio
77	eumque heredem fecit, quom ipse obiit diem.
78	is illíc adulescens habitat in illisce aedibus.
79	revertor rursus denuo Carthaginem:
80	si quid mandare voltis aut curarier,
81	argentum nisi qui dederit, nugas egerit;
82	verum qui dederit, magis maiores nugas egerit.
83	sed illi patruo húius, qui vivit senex,
84	Carthaginiensi duae fuere filiae,
85	altera quinquennis, altera quadrimula:
86	cum nutrice una periere a Magaribus.
87	eas quí surripuit, in Anactorium devehit,
88	vendit eas omnis, et nutricem et virgines,
89	praesenti argento hómini, si leno est homo,
90	quantum hominum terra sustinet sacerrumo.
91	vosmet nunc facite coniecturam ceterum,
92	quid id sit hominis, cui Lyco nomen siet.
93	is ex Anactorio, ubi prius habitaverat,
94	huc commigravit in Calydonem haú diu,
95	sui quaésti causa. is in illis habitat aedibus.
96	earum híc adulescens alteram efflictim perit,
97	suam síbi cognatam, imprudens, neque scit quae siet
98	neque eam umquam tetigit, ita eum leno macerat:
99	neque quicquam cúm ea fecit etiamnum stupri
100	neque duxit umquam, neque ille voluit mittere
101	quia amare cernit, tangere hominem volt bolo.
102	illam minorem in concubinatum sibi
103	volt emere miles quidam, qui illam deperit.
104	sed pater illarum Poenus, postquam eas perdidit,
105	mari te rraque úsquequaque quaeritat.
106	ubi quamque in urbem ést ingressus, ilico
107	omnes meretrices, ubi quisque habitant, invenit;
108	dat aurum, ducit noctem, rogitat postibi
109	unde sít, quoiatis, captane an surrupta sit,
110	quo genere gnata, qui parentes fuerint.
111	ita docte atque astu filias quaerit suas.
112	et is omnis linguas scit, sed dissimulat sciens
113	se scire: Poenus plane est. quid verbis opust?
114	is heri huc in portum navi venit vesperi,
115	pater harunc; idem huic patruos adulescentulo est:
116	iamne hoc tenetis? si tenetis, ducite;
117	cave dírumpatis, quaeso, sinite transigi.
118	ehem, paéne oblitus sum relicuom dicere.
119	ille quí adoptavit hunc sibi pro filio,
120	is illi Poeno húius patruo hospes fuit.
121	is hodie huc veniet reperietque hic filias
122	et hunc sui fratris filium, ut quidem dídici ego.
123	ego ibo, ornabor; vos aequo animo noscite.
124	hic qui hodie veniet, reperiet suas filias
125	et hunc sui fratris filium. dehinc ceterum
126	valete, adeste. ibo, alius nunc fieri volo:
127	quod restat, restant alii qui faciant palam.
128	valete atque adiuvate, ut vos servet Salus.
129	Saepe ego res multas tibi mandavi, Milphio,
130	dubias, egenas, inopiosas consili,
131	quas tu sapienter, docte et cordate et cate
132	mihi reddidisti ópiparas opera tua.
133	quibus pró bene factis fateor deberi tibi
134	et libertatem et multas grates gratias.
135	Scitumst, per tempus si obviamst, verbum vetus.
136	nam tuae blanditiae mihi sunt, quod dici solet,
137	gerrae germanae, σαὶ δὲ κολλῦραι λύραι .
138	nunc mihi blandidicus es: heri in tergo meo
139	tris facile corios contrivisti bubulos.
140	Amans per amorem si quid feci, Milphio,
141	ignoscere id te mi aequom est.
141b	Haud vidi magis.
142	em, nunc ego amore pereo. sine te verberem,
143	item ut tu mihi fecisti, ob nullam noxiam:
144	post id locorum tu mihi amanti ignoscito.
145	Si tibi lubido est aut voluptati, sino:
146	suspende, vinci, verbera; auctor sum, sino.
147	Si auctoritatem postea defugeris,
148	ubi dissolutus tu sies, ego pendeam.
149	Egone istuc ausim facere, praesertim tibi?
150	quin si feriri video te, extemplo dolet.
151	Mihi quidem hercle.
151b	Immo mihi.
151c	Istuc mavelim.
152	sed quid nunc tibi vis?
152b	Cur ego apud te mentiar?
153	amo immodeste.
153b	Meae istuc scapulae sentiunt.
154	At ego hanc vicinam dico Adelphasium meam,
155	lenonis huius meretricem maiusculam.
156	Iam pridem equidem istuc ex te audivi.
156b	Differor
157	cupidine eius. sed lenone istoc Lyco,
158	illius domino, non lutumst lutulentius.
159	Vin tu illi nequam dare nunc?
159b	Cupio.
159c	Em me dato.
160	Abi díerectus.
160b	Dic mihi vero serio:
161	vin dare malum illi?
161b	Cupio.
161c	Em, eundem me dato:
162	utrumque faxo habebit, et nequam et malum.
163	Iocare.
163b	Vin tu illam hodie sine damno et dispendio
164	tuo túam libertam facere?
164b	Cupio, Milphio.
165	Ego faciam ut facias. sunt tibi intus aurei
166	trecenti nummi Philippi?
166b	Sescenti quoque.
167	Satis súnt trecenti.
167b	Quid iis facturu's facturus es ?
167c	Tace.
168	totum lenonem tibi cum tota familia
169	dabo hodie dono.
169b	Qui id facturu's facturus es ?
169c	Iam scies.
170	tuos Cóllybiscus nunc in urbest vilicus;
171	eum hic non novit leno. satin intellegis?
172	Intellego hercle, sed quo evadas nescio.
173	Non scis?
173b	Non hercle.
173c	At ego iam faxo scies.
174	ei dabitur aurum, ut ad lenonem deferat
175	dicatque se peregrinum esse, ex alio oppido:
176	se amare velle atque obsequí animo suo;
177	locum sibi velle liberum praeberier,
178	ubi nequam faciat clam, ne quis sit arbiter.
179	leno ad se accipiet auri cupidus ilico:
180	celabit hominem et aurum.
180b	Consilium placet.
181	Rogato, servos veneritne ad eum tuos.
182	ille mé censebit quaeri: continuo tibi
183	negabit. quid tu dubitas, quin extempulo
184	dupli tibi auri et hominis fur leno siet?
185	neque id unde efficiat habet: ubi in ius venerit,
186	addicet praetor familiam totam tibi.
187	ita decipiemus fovea lenonem Lycum.
188	Placet consilium.
188b	Immo etiam, ubi expolivero,
189	magis hoc tum demum dices: nunc etiam rudest.
190	Ego in aedem Veneris eo, nisi quid vis, Milphio.
191	Aphrodisia hodie sunt.
191b	Scio.
191c	Oculos volo
192	meos délectare munditiis meretriciis.
193	Hoc primum agamus quod consilium cepimus.
194	abeamus intro, ut Collybiscum vilicum
195	hanc perdoceamus ut ferat fallaciam.
196	Quamquam Cupido in corde vorsatur, tamen
197	tibi auscultabo.—
197b	Faciam ut facto gaudeas.
198	inest amoris macula huic homini in pectore,
199	sine damno magno quae elui ne utiquam potest.
200	itaque hic scelestus est homo leno Lycus,
201	quoi iam infortuni intenta ballistast probe,
202	quam ego haud multo post mittam e ballistario.
203	sed Adelphasium eccam exit atque Anterastilis.
204	haec est prior, quae meum erum dementem facit.
205	sed evocabo. heus, i foras, Agorastocles,
206	si vis videre ludos iucundissimos.
207	Quid istúc tumultist, Milphio?
207b	Em amores tuos,
208	si vis spectare.
208b	O multa tibi di dent bona,
209	quom hoc mi optulisti tam lepidum spectaculum.
210	Negóti sibí qui volét vim paráre,
211	navem et mulierem, haec duo comparato.
212	nam nullae magis res duae plus negoti
213	habent, forte si occeperis exornare,
214	neque umquam satis hae duae res ornantur
215	neque eis ulla ornandi satis satietas est.
216	atque haec, ut loquor, nunc domo docta dico.
217	nam nos usque ab aurora ad hoc quod diei est,
218	postquam aurora inluxit, numquam concessamus
219	ex industria ambae numquam concessamus
220	lavari aut fricari aut tergeri aut ornari,
221	poliri expoliri, pingi fingi; et una
222	binae singulis quae dataé nobis ancíllae,
223	eae nos lavando eluendo operam déderunt,
224	aggerúndaque aqua sunt viri duo defessi.
225	apage sis, negoti quantum in muliere una est.
226	sed vero duae, sat scio, maxumo uni
227	poplo cuilubet plus satis dare potis sunt,
228	quae noctes diesque omni in aetate semper
229	ornantur, lavantur, tergentur, poliuntur.
230	postremo modus muliebris nullust: numquam
231	lavando et fricando scimus facere finem.
232	nam quae lauta est nisi perculta est, meo quidem animo quasi inluta est.
233	Mirór equidem, sóror, te istaec sic fabulari,
234	quae tam callida et docta sis et faceta.
235	nam quom sedulo munditer nos habemus,
236	vix aegreque amatorculos invenimus.
237	Ita est. verum hoc unum tamen cogitato:
238	modus ómnibus rebús, soror, optimus est habitu.
239	nimia ómnia nimium éxhibent negóti hominibus éx se.
240	Sorór, cogitá, amabo, itém nos perhibéri
241	quam si salsa muriatica esse autumantur:
242	sine omni lepore et síne suavitate
243	nisí multa aqua usque et diu macerantur,
244	olént, salsa súnt, tangere út non velís.
245	itém nos sumús
245a	eius seminis mulieres sunt
246	insúlsae admodum átque invenústae
247	sine múnditia et súmptu.
248	Coqua ést haec quidem, Ágorastoclés, ut ego opínor:
249	scit, muriatica ut maceret.
249b	Quid molestu's molestus es ?
250	Soror, parce, amabo: sat est istuc alios
251	dicere nobis, ne nosmet in nostra etiam vitia loquamur.
252	Quiésco.
252b	Ergo amó te. sed hóc nunc respónde
253	mihí: sunt hic ómnia,
254	quae ad deúm pacem opórtet adésse?
254b	Omnia áccuravi.
255	Diém pulchrum et célebrem et venústatis plénum,
256	dignúm Venere pól, quoi sunt Áphrodisia hódie.
257	Ecquid gratiae, quom huc foras te evocavi?
258	iam núm me decét donari
259	cadó vini véteris? dic dáre. nil respóndes?
260	lingua huíc excidít, ut ego opínor.
261	quíd hic, malum, astans ópstipuisti?
261b	Síne amem, ne opturba ac tace.
262	Taceo.
262b	Si tacuisses, iam istuc taceo non gnatum foret.
263	Eamus, mea soror.
263b	Eho amabo, quid illo nunc properas?
263c	Rogas?
264	quia erus nos apud aedem Veneris mantat.
264b	Maneat pol. mane.
265	turba est nunc apud aram. an te ibi vis inter istás versarier
266	prosedas, pistorum amicas, reliquias alicarias,
267	miseras schoeno delibutas servolicolas sordidas,
268	quae tibi olant stabulum statumque, sellam et sessibulum merum,
269	quas adeo hau quisquam umquam liber tetigit neque duxit domum,
270	servolorum sordidulorum scorta diobolaria?
271	I in malam crucem. tun audes etiam servos spernere,
272	propudium? quasi bella sit, quasi eampse reges ductitent,
273	monstrum mulieris, tantilla tanta verba funditat,
274	quoius egó nebulai cyatho septem noctes non emam.
275	Di immortales omnipotentes, quid est apud vos pulchrius?
276	quid habetis qui mage immortales vos credam esse quam ego siem,
277	qui haec tanta oculis bona concipio? nam Venus non est Venus:
278	hanc equidem Venerem venerabor, me ut amet posthac propitia.
279	Milphio, heus, ubi es?
279b	Assum ápud te, eccum.
279c	At ego elixus sis volo.
280	Enim vero, ere, facis delicias.
280b	De tequidem haéc didici omnia.
281	Etiamne ut ames eam quam numquam tetigeris?
281b	Nihil id quidemst:
282	deos quoque edepol et amo et metuo, quíbus tamen ábstineo manus.
283	Eu ecastor, quom ornatum aspicio nostrum ambarum, paenitet
284	exornatae ut simus.
284b	Immo vero sane commode;
285	nam pro erili et nostro quaestu satis bene ornatae sumus.
286	non enim pótis est quaestus fieri, ni sumptus sequitur, scio,
287	et tamen quaéstus non consistet, si eum sumptus superat, soror.
288	eo illud satiust, satis quod habitu, haud satis est quod plus quam sat est.
289	Ita me di ament, ut illa me amet malim quam di, Milphio.
290	nam illa mulier lapidem silicem subigere, ut se amet, potest.
291	Pol id quidem hau mentire, nam tu es lapide silice stultior,
292	qui hanc ames.
292b	At vide sis, cum illac numquam limavi caput.
293	Curram igitur aliquo ad piscinam aut ad lacum, limum petam.
294	Quid eo opust?
294b	Ego dicam: ut illi ét tibi limem caput.
295	I in malam rem.
295b	Ibi sum équidem.
295c	Perdis.
295d	Taceo.
295e	At perpetuo volo.
296	Enim vero, ere, meo me lacessis ludo et delicias facis.
297	Satis nunc lepide ornatam credo, soror, te tibi viderier;
298	sed ubi exempla conferentur meretricum aliarum, ibi tibi
299	erit cordolium, si quam ornatam melius forte aspexeris.
300	Invidia in me numquam innatast neque malitia, mea soror.
301	bono med esse ingenio ornatam quam auro multo mavolo:
302	aurum, id fortuna invenitur, natura ingenium bonum.
303	bonam ego quam beatam me esse nimio dici mavolo.
304	meretricem pudorem gerere magis decet quam purpuram:
305	magisque meretricem pudorem quam aurum gerere condecet.
306	pulchrum ornatum turpes mores peius caeno conlinunt,
307	lepidi mores turpem ornatum facile factis comprobant.
308	Eho tu, vin tu facinus facere lepidum et festivom?
308b	Volo.
309	Potesne mi auscultare?
309b	Possum.
309c	Abi domum ac suspende te.
310	Quam ob rem?
310b	Quia iam numquam audibis verba tot tam suavia.
311	quid tibi opust vixisse? ausculta mihi modo ac suspende te.
312	Siquidem tu es mecum futurus pro uva passa pensilis.
313	At ego amo hanc.
313b	At ego esse et bibere.
313c	Eho tu, quid ais?
313d	Quid rogas?
314	Viden tu? pleni oculi sorderum quí erant, iam splendent mihi.
315	Immo etiam in medio oculo paullum sordest.
315b	Cedo sis dexteram.
316	Vt quidem tu huius oculos inlutis manibus tractes aut teras?
317	Nimia nos socordia hodie tenuit.
317b	Qua de re, obsecro?
318	Quia non iam dudum ante lucem ad aedem Veneris venimus,
319	primae ut inferremus ignem in aram.
319b	Aha, non factost opus:
320	quaé habent nocturna ora, noctu sacruficatum ire occupant.
321	prius quam Venus expergiscatur, prius deproperant sedulo
322	sacruficare; nam vigilante Venere si veniant eae,
323	ita sunt turpes, credo ecastor Venerem ipsam e fano fugent.
324	Milphio.
324b	Edepol Milphionem miserum. quid nunc vis tibi?
325	Opsecro hercle, ut mulsa loquitur.
325b	Nil nisi laterculos,
326	sesumam papaveremque, triticum et frictas nuces.
327	Ecquid amare videor?
327b	Damnum, quod Mercurius minime amat.
328	Namque edepol lucrum amare nullum amatorem addecet.
329	Eamus, mea germana.
329b	Age sis, ut lubet.
329c	Sequere hac.
329d	Sequor.
330	Eunt hae.
330b	Quid si adeamus?
330c	Adeas.
330d	Primum prima salva sis,
331	et secunda tu secundo salve in pretio; tertia
332	salve extra pretium.
332b	Tum pol ego et oleum et operam perdidi.
333	Quo te agis?
333b	Egone? in aedem Veneris.
333c	Quid eo?
333d	Vt Venerem propitiem.
334	Eho, an irata est? propitia hercle est. vel ego pro illa spondeo.
335	quid tu ais?
335b	Quid mihi molestu's molestus es , opsecro?
335c	Aha, tam saeviter.
336	Mitte, amabo.
336b	Quid festinas? turba nunc illi est.
336c	Scio.
337	sunt illi aliae quas spectare ego, et me spectari volo.
338	Qui lubet spectare turpes, pulchram spectandam dare?
339	Quia apud aedem Veneris hodie est mercatus meretricius:
340	eo conveniunt mercatores, ibi ego me ostendi volo.
341	Invendibili merci oportet ultro emptorem adducere:
342	proba mers facile emptorem reperit, tam etsi in abstruso sitast.
343	quid ais tu? quando illi apud me mecum caput et corpus copulas? †
344	Quo die Orcus Acherunte mortuos amiserit.
345	Sunt mihi intus nescio quot nummi aurei lymphatici.
346	Deferto ad me, faxo actutum constiterit lymphaticum.
347	Bellula hercle.
347b	I díerecte in maxumam malam crucem.
348	Quam magis aspecto, tam magis est nimbata et nugae merae.
349	Segrega sermonem. taedet.
349b	Age, sustolle hoc amiculum.
350	Pura sum, comperce amabo me attrectare, Agorastocles.
351	Quid agam nunc?
351b	Si sapias, curam hanc facere compendi potes.
352	Quid? ego non te curem? quid ais, Milphio?
352b	Ecce odium meum.
353	quid me vis?
353b	Cur mi haec irata est?
353c	Cur haec irata est tibi?
354	cur ego id curem? namque istaec magis meast curatio. †
355	Iam hercle tu periisti, nísi illam mihi tam tranquillam facis
356	quam mare olimst, quóm ibi alcedo pullos educit suos.
357	Quid faciam?
357b	Exora, blandire, expalpa.
357c	Faciam sedulo.
358	sed vide sís, ne tu oratorem hunc pugnis pectas postea.
359	Non faciam.
359b	Non aequos in me es, sed morare et male facis.
360	bene promittis multa ex multis: omnia in cassum cadunt.
361	liberare iuravisti me haud semel, sed centiens:
362	dum te exspecto, neque ego usquam aliam mihi paravi copiam
363	neque istuc usquam apparet; ita nunc servio nihilo minus.
364	i, soror. apscede tu a me.
364b	Perii. ecquid agis, Milphio?
365	Mea voluptas, mea delicia, mea vita, mea amoenitas,
366	meus ocellus, meum labellum, mea salus, meum savium,
367	meum mel, meum cor, mea colustra, meus molliculus caseus—
368	Mene ego illaéc patiar praesente dici? discrucior miser,
369	nisi ego illum iubeo quadrigis cursim ad carnificem rapi.
370	Noli, amabo, suscensere ero meo, causa mea.
371	ego faxo, si non irata es, ninnium pro te dabit
372	atque te fáciet ut sis civis Attica atque libera.
373	quin adire sínis? quin tibi qui bene volunt, bene vis item?
374	si ante quid mentitust, nunciam dehinc érit verax tibi.
375	sine te exorem, sine prehendam auriculis, sine dem savium.
376	Apscede hinc sis, sycophanta par ero.
376b	At scin quo modo?
377	iam hercle ego faciam ploratillum, nisi te facio propitiam,
378	atque hic ne me verberetillum faciat, nisi te propitio,
379	male formido: novi ego huius mores morosi malos.
380	quam ob rem amabo, mea voluptas, sine te hoc exorarier.
381	Non ego homo trioboli sum, nisi ego illi mastigiae
382	exturbo oculos atque dentes. em voluptatem tibi,
383	em mel, em cor, em labellum, em salutem, em savium.
384	Impias, ere, te: oratorem verberas.
384b	Iam istoc magis:
385	etiam ocellum addam et labellum et linguam.
385b	Ecquid facies modi?
386	sicine ego te orare iussi?
386b	Quo modo ergo orem?
386c	Rogas?
387	sic enim díceres, sceleste: huius voluptas, te opsecro,
388	huius mel, huius cor, huius labellum, huius lingua, huius savium,
389	huius delicia, huiús salus amoena, huius festivitas:
390	huius colustra, huius dulciculus caseus, mastigia,
390a	huius cor, huius studium, huius savium, mastigia
391	omnia illa, quae dicebas tua, ésse ea memorares mea.
392	Opsecro hercle te, voluptas huius atque odium meum,
393	huius amica mammeata, mea inimica et malevola,
394	oculus huius, lippitudo mea, mel huius, fel meum,
395	ut tu huic irata ne sis aut, si id fieri non potest,
396	capias restim ac te suspendas cúm ero et vostra familia.
397	nam mihi iam video propter te victitandum sorbilo,
398	itaque iam quasi ostreatum tergum ulceribus gestito
399	propter amorem vestrum.
399b	Amabo, men prohibere postulas
400	ne te verberet magis quám ne mendax me advorsum siet?
401	Aliquid huic responde, amabo, commode, ne incommodus
402	nobis sit. nam detinet nos de nostro negotio.
403	Verum. etiam tibi hanc amittam noxiam unam, Agorastocles.
404	non sum irata.
404b	Non es?
404c	Non sum.
404d	Da ergo, ut credam, savium.
405	Mox dabo, quom ab re divina rediero.
405b	I ergo strenue.
406	Sequere me, soror.
406b	Atque audin etiam? Veneri dicito
407	multam meis verbis salutem.
407b	Dicam.
407c	Atque hoc audi.
407d	Quid est?
408	Paucis verbis rem divinam facito. atque audin? respice.
409	respexit. idem edepol Venerem credo facturam tibi.
410	quid nunc mi es auctor, Milphio?
410b	Vt me verberes
411	atque auctionem facias: nam impunissume
412	tibi quidem hercle vendere hasce aedis licet.
413	Quid iam?
413b	Maiorem partem in ore habitas meo.
414	Supersede istis verbis.
414b	Quid nunc vis tibi?
415	Trecentos Philippos Collybisco vilico
416	dedi dúdum, prius quam me evocavisti foras.
417	nunc opsecro te, Milphio, hanc per dexteram
418	perque hanc sororem laevam perque oculos tuos
419	perque meos amores perque Adelphasium meam
420	perque tuam libertatem—
420b	Em nunc nihil opsecras.
421	Mi Milphidisce, mea commoditas, mea salus,
422	fac quod facturum te esse promisti mihi,
423	ut ego hunc lenonem perdam.
423b	Perfacile id quidemst.
424	i, adduce testis tecum; ego intus interim
425	iam et ornamentis meis et sycophantiis
426	tuom exornabo vilicum. propera atque abi.
427	Fugio.
427b	Meum est ístuc magis officium quam tuom.
428	Egone egone, si istuc lepide ecfexis—
428b	I modo.
429	Vt non ego te hodie—
429b	Abi modo.
429c	Emittam manu—
430	I modo.
430b	Non hercle meream.
430c	Oh—
430d	Vah—
430e	Abi modo.
431	Quantum Acheruntest mortuorum.
431b	Etiamne abis?
432	Neque quantum aquaist in mari.
432b	Abiturun es?
433	Neque nubes omnes quantumst.
433b	Pergin pergere?
434	Neque stellae in caelo.
434b	Pergin auris tundere?
435	Neque hoc neque illud neque—enim vero serio—
436	neque—hercle vero—quid opust verbis? quippini?
437	quod uno verbo—dicere hic quidvis licet,
438	neque—hercle vero serio, scin quomodo?
439	ita me di amabunt, vin bona dicam fide,
440	quod hic inter nos liceat? ita me Iuppiter,
441	scin quam videtur? credin quod ego fabuler?
442	Si nequeo facere ut abeas, egomet abiero;
443	nam isti quidem hercle orationi Oedipo
444	opust cóniectore, qui Sphingi interpres fuit.—
445	Illic hínc iratus abiit. nunc mihi cautio est,
446	ne meámet culpa meo amori obiexim moram.
447	ibo atque arcessam testis, quando Amor iubet
448	me oboedientem ésse servo liberum.—
449	Di illum infelicent omnes, qui post hunc diem
450	leno ullam Veneri umquam immolarit hostiam
451	quive ullum turis granum sacruficaverit.
452	nam ego hodie infelix dis meis iratissumis
453	sex immolavi ágnos, nec potui tamen
454	propitiam Venerem facere utí esset mihi.
455	quoniam litare nequeo, ábii illim ilico
456	iratus, votui éxta prosicarier;
457a	neque ea poricere volui, quoniam non bona
457b	haruspex dixit: deam esse indignam credidi.
457	eo pacto avarae Veneri pulchre adii manum.
458	quando id quod sat erat satis habere noluit,
459	ego pausam feci. sic ago, sic me decet.
460	ego faxo posthac di deaeque ceteri
461	contentiores mage erunt atque avidi minus,
462	quom scibunt, Veneri ut adierit leno manum.
463	condigne haruspex, non homo trioboli,
464	omnibus in extis aibat portendi mihi
465	malum damnumque et deos esse iratos mihi.
466	quid ei divini aut humani aequomst credere?
467	mina mihi argenti dono postilla datast.
468	sed quaeso, ubi nam illic restitit miles modo,
469	qui hanc mihi donavit, quem ego vocavi ad prandium?
470	sed eccum incedit.
470b	Ita ut occepi dicere,
471	lenulle, de illa pugna Pentetronica,
472	quom sexaginta milia hominum uno die
473	volaticorum manibus occidi meis.
474	Volaticorum hóminum?
474b	Ita dico quidem.
475	An, opsecro, usquam sunt homines volatici?
476	Fuere. verum ego interfeci.
476b	Quo modo
477	potuisti?
477b	Dicam. viscum legioni dedi
478	fundasque; eo praésternebant folia farferi.
479	Quoi rei?
479b	Ad fundas viscus né adhaeresceret.
480	Perge. optume hercle perieras. quid postea?
481	In fundas visci indebant grandiculos globos,
482	eo illós volantis iussi funditarier.
483	quid multa verba? quemquem visco offenderant,
484	tam crebri ad terram áccidebant quam pira.
486	ut quisque acciderat, eum necabam ílico
487	per cerebrum pinna sua sibi, quasi turturem.
488	Si hercle istuc umquam factum est, tum me Iuppiter
489	faciat ut semper sacruficem nec umquám litem.
490	An mi haec non credis?
490b	Credo, ut mi aequomst credier.
491	age eamus intro.
491b	Dum exta referuntur, volo
492	narrare tibi etiam unam pugnam.
492b	Nil moror.
493	Ausculta.
493b	Non hercle auscultabo.
493c	Quo modo?
494	colaphis quidem hercle tuom iam dilidam caput,
495	nisi aut auscultas aut is in malam crucem.
496	Malam crucem ibo potius.
496b	Certumnest tibi?
497	Certum.
497b	Tum tu igitur die bonó Aphrodisiis
498	addice tuam mihi meretricem minusculam.
499	Ita res divina mihi fuit: res serias
500	omnis extollo ex hoc die in alium diem.
501	Profestos festos habeam decretum est mihi.
502	Nunc hinc eamus intro. sequere hac me.—
502b	Seqor.
503	in hunc diem iam tuos sum mercennarius.—
504	Íta me di ament, tardo amico nihil est quicquam inaequius,
505	praesertim homini amanti, qui quidquid agit properat omnia.
506	sicut ego hos duco advocatos, homines spissigradissimos,
507	tardiores quam corbitae sunt in tranquillo mari.
508	atque equidem hercle dedita opera amicos fugitavi senes:
509	scibam aetate tardiores, metui meo amori moram.
510	nequiquam hos procos mi elegi loripedis, tardissimos.
511	quin si ituri hodie estis, ite, aut ite hinc in malam crucem.
512	sicine oportet ire amicos homini amanti operam datum?
513	nam iste quidem gradus succretust cribro pollinario,
514	nisi cum pedicis condidicistis istoc grassari gradu.
515	Heus tu, quamquam nos videmur tibi plebeii et pauperes,
516	si nec recte dicis nobis, dives de summo loco,
517	divitem audacter solemus mactare infortunio.
518	nec tibi nos obnoxii sumus istuc, quid tu ames aut oderis:
519	quom argentum pro capite dedimus, nostrum dedimus, non tuom;
520	liberos nos esse oportet. nos te nihili pendimus,
521	ne tuo nos amori servos tuos esse addictos censeas.
522	liberos homines per urbem modico magis par est gradu
523	ire, servile esse duco festinantem currere.
524	praesertim in re populi placida atque interfectis hostibus
525	non decet tumultuari. sed si properabas magis,
526	pridie nos te advocatos huc duxisse oportuit.
527	ne tu opinere, haud quisquam hodie nostrum curret per vias,
528	neque nos populus pro cerritis insectabit lapidibus.
529	At si ad prandium me in aedem vos dixissem ducere,
530	vinceretis cervom cursu vel gralatorem gradu;
531	nunc vos quia mihi advocatos dixi et testis ducere,
532	podagrosi estis ac vicistis cochleam tarditudine.
533	An vero non iusta causa est, quor curratur celeriter
534	ubi bibas, edas de alieno quantum velis usque ad fatim,
535	quod tu invitus numquam reddas domino, de quoio ederis?
536	sed tamen cum eo cum quiqui, quamquam sumus pauperculi,
537	est domi quod edimus, ne nos tam contemptim conteras.
538	quidquid est pauxillulum illuc, nostrum id omne, non tuomst,
539	neque nos quemquam flagitamus neque nos quisquam flagitat.
540	tua causa nemo nostrorumst suos rupturus ramites.
541	Nimis iracundi estis: equidem haec vobis dixi per iocum.
542	Per iocum itidem dictum habeto quae nos tibi respondimus.
543	Obsecro hercle, operam celocem hanc mihi, ne corbitam date;
544	attrepidate saltem, nam vos adproperare haud postulo.
545	Si quid tu placide otioseque agere vis, operam damus;
546	si properas, cursores meliust te advocatos ducere.
547	Scitis rem, narravi vobis quod vestra opera mi opus siet,
548	de lenone hoc, qui me amantem ludificatur tam diu,
549	ei paratae ut sint insidiae de auro et de servo meo.
550	Omnia istaec scimus iam nos, si hi spectatores sciant;
551	horunc hic nunc causa haec agitur spectatorum fabula:
552	hos te satius est docere, ut, quando agas, quid agas sciant.
553	nos tu ne curassis: scimus rem omnem, quippe omnes simul
554	didicimus tecum una, ut respondere possemus tibi.
555	Ita profecto est. sed agite igitur, ut sciam vos scire rem,
556	expedite et mihi quae vobis dudum dixi dicite.
557	Itane? temptas an sciamus? non meminisse nos ratu's ratus es ,
558	quo modo trecentos Philippos Collybisco vilico
559	dederis, quos deferret huc ad lenonem inimicum tuom,
560	isque sé ut assimularet peregrinum esse aliunde ex alio oppido?
561	ubi is detulerit, tu eo quaesitum servom advenies tuom
562	cum pecunia.
562b	Meministis memoriter, servastis me.
563	Ille negabit: Milphionem quaeri censebit tuom;
564	id duplicabit omne furtum. leno addicetur tibi.
565	ad eam rem nos esse testis vis tibi.
565b	Tenetis rem.
566	Vix quidem hercle, íta pauxilla est, digitulis primoribus.
567	Hoc cito et cursim est agendum. propera iam quantum potest.
568	Bene vale igitur. te advocatos meliust celeris ducere;
569	tardi sumus nos.
569b	Optime itis, pessime hercle dicitis.
570	quin etiam deciderint vobis femina ín talos velim.
571	At edepol nos tibi in lumbos linguam atque oculos in solum.
572	Heia, hau vostrumst iracundos esse, quod dixi ioco.
573	Nec tuom quidem est amicis per iocum iniuste loqui.
574	Mittite istaec. quid velim vos, scitis.
574b	Callemus probe:
575	lenonem ut periurum perdas, id studes.
575b	Tenetis rem.
576	euge, opportune egrediuntur Milphio una et vilicus.
577	basilice exornatus incedit et fabre ad fallaciam.
578	Iam tenes praecepta in corde?
578b	Pulchre.
578c	Vide sis calleas.
579	Quid opust verbis? callum aprugnum callere aeque non sinam.
580	Fac modo ut condocta tibi sint dicta ad hanc fallaciam.
581	Quin edepol condoctior sum, quam tragoedi aut comici.
582	Probus homost.
582b	Adeamus propius.
582c	Adsunt testes?
582d	Tot quidem.
583	Non potuisti adducere homines magis ad hanc rem idoneos.
584	nam istorum nullus nefastust: comitiales sunt meri;
585	ibi habitant, ibi eos conspicias quam praetorem saepius.
586	hodie iuris coctiores non sunt qui lites creant,
587	quam hi sunt, qui si nihil est quicum litigent, lites emunt.
588	Di te perdant.
588b	Vos quidem hercle—cum eo cum quiqui tamen
589	et bene et benigne facitis, quóm ero amanti operam datis.
590	sed isti iam sciunt, negoti quid sit?
590b	Omne in ordine.
591	Tum vos animum advortite igitur. hunc vos lenonem Lycum
592	novistis?
592b	Facile.
592c	At pol ego eum, qua sit facie, nescio.
593	eum mihi volo demonstretis hominem.
593b	Nos curabimus.
594	satis praeceptumst.
594b	Hic trecentos nummos numeratos habet.
595	Ergo nos inspicere oportet istuc aurum, Agorastocles,
596	ut sciamus quid dicamus mox pro testimonio.
597	Agite, inspicite.
597b	Aurum est profecto hoc, spectatores, comicum:
598	macerato hoc pingues fiunt auro in barbaria boves;
599	verum ad hanc rem agundam Philippum est: ita nos adsimulabimus.
600	Sed ita adsimulatote quasi ego sim peregrinus.
600b	Scilicet,
601	et quidem quasi tu nobiscum adveniens hodie oraveris,
602	liberum ut commostraremus tibi locum et voluptarium,
603	ubi ames, potes, pergraecere.
603b	Eu, edepol mortales malos.
604	Ego enim docui.
604b	Quis te porro?
604c	Agite intro abite, Agorastocles,
605	ne hic vos mecum conspicetur leno neu fallaciae
606	praepedimentum obiciatur.
606b	Hic homo sapienter sapit.
607	facite quod iubet.
607b	Abeamus. sed vos—
607c	Satis dictumst. abi.
608	Abeo.
608b	Quaeso, di immortales, quin abis?
608c	Abeo.—
608d	Sapis.
608a	St,
609	tace.
609b	Quid est?
609c	Fores haé fecerunt magnum flagitium modo.
610	Quid id est flagiti?
610b	Crepuerunt clare.
610c	Di te perduint.
611	pone nos recede.
611b	Fiat.
611c	Nos priores ibimus.
612	Faciunt scurrae quod consuerunt: pone sese homines locant.
613	Illic homo est, qui egreditur, leno.
613b	Bonus est, nam similis malist.
614	iam nunc ego illi égredienti sanguinem exsugam procul.
615	Iam ego istúc revortar, miles: convivas volo
616	reperire nobis commodos, qui una sient;
617	interibi attulerint exta, atque eádem mulieres
618	iam ab re divina credo apparebunt domi.
619	sed quid huc tantum hominum incedunt? ecquidnam adferunt?
620	et illé chlamydatus quisnam est, qui sequitur procul?
621	Aetoli cives te salutamus, Lyce,
622	quamquam hanc salutem ferimus inviti tibi.
623	Fortunati omnes sitis, quod certo scio
624	nec fore nec fortunam id situram fieri.
625	Istic ést thensaurus stultis in lingua situs,
626	ut quaestui habeant male loqui melioribus.
627	Viam qui nescit, qua deveniat ad mare,
628	eum oportet amnem quaerere comitem sibi.
629	ego male loquendi vobis nescivi viam:
630	nunc vos mihi amnes estis; vos certum est sequi:
631	si bene dicetis, vostra ripa vos sequar,
632	si male dicetis, vostro gradiar limite.
633	Malo bene facere tantundemst periculum
634	quantum bono male facere.
634b	Qui vero?
634c	Scies.
635	malo si quid bene facias, id beneficium interit;
636	bono si quid male facias, aetatem expetit.
637	Facete dictum. sed quid istúc ad me attinet?
638	Quia nos honoris tui causa ad te venimus,
639	quamquam bene volumus leniter lenonibus.
640	Si quid boni adportatis, habeo gratiam.
641	Boni de nostro tibi nec ferimus nec damus
642	neque pollicemur, neque adeo volumus datum.
643	Credo hercle vobis: ita vestra est benignitas.
644	sed quid nunc voltis?
644b	Hunc chlamydatum quem vides,
645	ei Mars iratust.
645b	Capiti vestro istuc quidem.
646	Nunc hunc, Lyce, ad te diripiundum adducimus.
647	Cum praeda hic hodie incedet venator domum:
648	canes compellunt in plagas lepide lupum.
649	Quis hic est?
649b	Nescimus nos quidem istum qui siet;
650	nisi dudum mane ut ad portum processimus,
651	atque istum e navi éxeuntem oneraria
652	videmus. adiit ad nos extemplo exiens;
653	salutat, respondemus.
653b	Mortalis malos,
654	ut ingrediuntur docte in sycophantiam.
655	Quid deinde?
655b	Sermonem ibi nobiscum copulat.
656	ait sé peregrinum esse huius ignarum oppidi;
657	locum sibi velle liberum praeberier,
658	ubi nequam faciat. nos hominem ad te adduximus.
659	tu si te di amant, agere tuam rem occasiost.
660	Itane?
660b	Ille est cupiens, aurum habet.
660c	Praeda haec meast.
661	Potare, amare volt.
661b	Locum lepidum dabo.
662	At enim hic clam furtim ésse volt, ne quis sciat
663	neve arbiter sit. nam hic latro in Sparta fuit,
664	ut quidem ipse nobis dixit, apud regem Attalum;
665	inde huc aufugit, quoniam capitur oppidum.
666	Nimis lépide de latrone, de Sparta optume.
667	Di deaeque vobis multa bona dent, quom mihi
668	et bene praecipitis et bonam praedam datis.
669	Immo ut ipse nobis dixit, quo accures magis,
670	trecentos nummos Philippos portat praesidi.
671	Rex sum, si ego illum hodie ad me hominem adlexero.
672	Quin hic quidem tuos est.
672b	Opsecro hercle hortamini,
673	ut devortatur ad me in hospitium optumum.
674	Neque nos hortari neque dehortari decet
675	hominem peregrinum: tuam rem tú ages, si sapis.
676	nos tibi palumbem ad aream usque adduximus:
677	nunc te illum meliust capere, si captum esse vis.
678	Iamne itis? quid quod vobis mandavi, hospites?
679	Cum illoc te meliust tuam rem, ádulescens, loqui:
680	illic ést ad istas res probus, quas quaeritas.
681	Videre equidem vos vellem, quom huic aurum darem.
682	Illinc procul nos istuc inspectabimus.
683	Bonam dedistis mihi operam.
683b	It ad me lucrum.
684	Illud quidem quorsum asinus caedit calcibus.
685	Blande hominem compellabo. hóspes hospitem
686	salutat. salvom te advenire gaudeo.
687	Multa tibi di dent bona, quom me salvom esse vis.
688	Hospitium te aiunt quaeritare.
688b	Quaerito.
689	Ita illí dixerunt, qui hinc a me abierunt modo,
690	te quaeritare a muscis.
690b	Minime gentium.
691	Quid itá?
691b	Quia a muscis si mi hospitium quaererem,
692	adveniens irem in carcerem recta via.
693	ego id quaero hospitium, ubi ego curer mollius,
694	quam regi Antiocho óculi curari solent.
695	Edepol ne tibi illud possum festivom dare,
696	siquidém potes ésse te pati in lepido loco,
697	in lecto lepide strato lepidam mulierem
698	complexum contrectare.
698b	Is, leno, viam.
699	Vbi tu Leucadio, Lesbio, Thasio, Chio,
700	vetustáte vino edentulo aetatem inriges;
701	ibi ego te replebo usque unguentum geumatis,
702	quid multa verba? faciam, ubi tu laveris,
703	ibi ut bálneator faciat unguentariam.
704	sed haec latrocinantur, quae ego dixi, omnia.
705	Quid itá?
705b	Quia aurum poscunt praesentarium.
706	Quin hercle accipere tu non mavis quam ego dare.
707	Quid si evocemus huc foras Agorastoclem,
708	ut ipsus testis sit sibi certissumus?
709	heus tu, qui furem captas, egredere ocius,
710	ut tute inspectes aurum lenoni dari.
711	Quid est? quid voltis, testes?
711b	Specta ad dexteram.
712	tuos sérvos aurum ípsi lenoni dabit.
713	Age, accipe hoc sis: hic sunt numerati aurei
714	trecenti nummi, qui vocantur Philippei.
715	hinc me procura; propere hosce apsumi volo.
716	Edepol fecisti prodigum promum tibi.
717	age, eamus intro.
717b	Te sequor.
717c	Age, age, ambula,
718	ibí, quae reliqua, alia fabulabimur.
719	Eadém narrabo tibi res Spartiaticas.
720	Quin sequere me ergo.—
720b	Abduc intro. addictum tenes.—
721	Quid nunc mi auctores estis?
721b	Vt frugi sies.
722	Quid si animus esse non sinit?
722b	Esto ut sinit.
723	Vidistis, leno quom aurum accepit?
723b	Vidimus.
724	Eum vos meum esse servom scitis?
724b	Scivimus.
725	Rem adversus populi saepe leges?
725b	Scivimus.
726	Em istaec volo ergo vos commeminisse omnia,
727	mox quom ad praetorem úsus veniet.
727b	Meminimus.
728	Quid si recenti re aedis pultem?
728b	Censeo.
729	Si pultem, non recludet?
729b	Panem frangito.
730	Si exierit leno, quid tum? hominem interrogem,
731	meus sérvos ad eum veneritne?
731b	Quippini?
732	Cum auri ducentis nummis Philippis?
732c	Quippini?
733	Ibi extémplo leno errabit.
733b	Qua de re?
733c	Rogas?
734	quia centum nummis minus dicetur.
734b	Bene putas.
735	Alium censebit quaeritari.
735b	Scilicet.
736	Extemplo denegabit.
736b	Iuratus quidem.
737	Homo fúrti sese adstringet.
737b	Hau dubium id quidemst.
738	Quantum quantum ad eum erit delatum.
738b	Quippini?
739	Diespiter vos perduit.
739b	Te quippini?
740	Ibo et pultabo ianuam iam.
740b	Quippini?
741	Tacendi tempus est, nam crepuerunt fores.
742	foras égrediri video lenonem Lycum.
743	adeste quaeso.
743b	Quippini? † si voles
744	operire capita, ne nos leno noverit,
745	qui illi malae rei tantae fuimus inlices.
746	Suspendant omnes nunciam se haruspices,
747	quam ego illis posthac quod loquantur creduam,
748	qui in re divina dudum dicebant mihi
749	malum damnumque maximum portendier:
750	is explicavi meam rem postilla lucro.
751	Salvos sis, leno.
751b	Di te ament, Agorastocles.
752	Magis mé benigne nunc salutas quam antidhac.
753	Tranquillitas evenit, quasi navi in mari:
754	utquomque est ventus, exim velum vortitur.
755	Valeant apud te quos volo; atque haud te volo.
756	Valent ut postulatumst, verum non tibi.
757	Mitte ad me, si audes, hodie Adelphasium tuam,
758	die fésto celebri nobilique Aphrodisiis.
759	Calidum prandisti prandium hodie? dic mihi.
760	Quid iam?
760b	Quia os nunc frigefactas, quom rogas.
761	Hoc age sis, leno. servom esse audivi meum
762	apud te.
762b	Apud me? numquam factum reperies.
763	Mentire. nam ad te venit aurumque attulit.
764	ita mihi renuntiatumst, quibus credo satis.
765	Malus es, captatum me advenis cum testibus.
766	tuorum apud me nemost nec quicquam tui.
767	Mementote illud, advocati.
767b	Meminimus.
768	Hahahae, iam teneo quid sit, perspexi modo.
769	hi qui illum dudum conciliaverunt mihi
770	peregrinum Spartanum, id nunc his cerebrum uritur,
771	me esse hos trecentos Philippos facturum lucri.
772	nunc hunc inimicum quía esse sciverunt mihi,
773	eum adlegarunt, suom qui servom diceret
774	cum auro esse apud me; compositast fallacia,
775	ut eo me privent atque inter se dividant.
776	lupo agnum eripere postulant. nugas agunt.
777	Negasne apud te esse aurum, nec servom meum?
778	Nego: et negando, si quid refert, ravio.
779	Periisti, leno. nam istest huius vilicus
780	quem tibi nos esse Spartiatam diximus,
781	qui ad te trecentos Philippeos modo detulit.
782	idque in istoc adeo aúrum inest marsuppio.
783	Vae vostrae aetati.
783b	Id quidem in mundo est tuae.
784	Age omitte actutum, furcifer, marsuppium:
785	manifesto fur es mihi. quaeso hercle, operam date,
786	dum me videatis servom ab hoc abducere.—
787	Nunc pol ego perii certo, haud arbitrario.
788	consulto hoc factum est, mihi ut insidiae fierent.
789	sed quid ego dubito fugere hinc in malam crucem,
790	prius quam hínc optorto collo ad praetorem trahor?
791	eheu, quom ego habui háriolos haruspices;
792	qui si quid bene promittunt, perspisso evenit,
793	id quod mali promittunt, praesentarium est.
794	nunc ibo, amicos consulam, quo me modo
795	suspendere aequom censeant potissimum.—
796	Age tu progredere, ut testes videant te ire istinc foras.
797	estne hic meus servos?
797b	Sum hercle vero, Agorastocles.
798	Quid nunc, sceleste leno?
798b	Quicum litigas
799	apscessit.
799b	Vtinam hinc abierit malam crucem.
800	Ita nos velle aequom est.
800b	Cras subscribam homini dicam.
801	Numquid me?
801b	Apscedas, sumas ornatum tuom.
802	Non sum nequiquam miles factus; paululum
803	praedae intus feci: dum lenonis familia
804	dormitat, extis sum satur factus probe.
805	abscedam hinc intro.—
805b	Factum a vobis comiter.
806	bonam dedistis, advocati, operam mihi.
807	cras mane, quaeso, in comitio estote obviam.
808	tu sequere me intro. vos valete.—
808b	Et tu vale.
809	iniuriam illic insignite postulat:
810	nostro servire nos sibi censet cibo.
811	verum ita sunt isti nostri divites:
812	si quid bene facias, levior pluma est gratia,
813	si quid peccatumst, plumbeas iras gerunt.
814	domos abeamus nostras, sultis, nunciam,
815	quando id, quoi rei operam dedimus, impetravimus,
816	ut perderemus corruptorem civium.—
817	Exspécto quo pactó meae techinaé processuraé sient.
818	studeo hunc lenonem perdere, qui meum erum miserum macerat,
819	is me autem porro verberat, incursat pugnis, calcibus:
820	servire amanti miseria est, praesertim qui quod amat caret.
821	attat, e fano recipere video se Syncerastum,
822	lenonis servom; quid habeat sermonis auscultabo.
823	Sátis spectatum est, deos atque homines eius neglegere gratiam,
824	quoí hominí erus est consimilis velut ego habeo hunc huius modi.
825	neque periurior neque peior alter usquam est gentium,
826	quám erus meus est, neque tam luteus neque tam caeno conlitus.
827	ita me di ament, vel in lautumiis vel in pistrino mavelim
828	agere aetatem praepeditus latere forti ferreo,
829	quam ápud lenonem hunc servitutem colere. quid illuc est genus,
830	quae illic hominum corruptelae fiunt. di vostram fidem,
831	quodvis genus ibi hominum videas, quasi Acheruntem veneris,
832	equitem peditem, libertinum, furem an fugitivom velis,
833	verberatum, vinctum, addictum: quí habet quod det, ut ut homo est,
834	omnia genera recipiuntur; itaque in totis aedibus
835	tenebrae latebrae, bibitur estur quasi in popina, hau secus.
836	ibi tu videas litteratas fictiles epistulas,
837	pice signatas, nomina insunt cubitum longis litteris:
838	ita vinariorum habemus nostrae dilectum domi.
839	Omnia edepol mira sunt, nisi erus hunc heredem facit,
840	nam id quidem, illi, uti meditatur, verba faciet mortuo.
841	et adire lubet hominem et autem nimis eum ausculto lubens.
842	Haec quom hic video fieri, crucior: pretiis emptos maxumis,
843	apud nos expeculiatos servos fieri suis eris.
844	sed ad postremum nihil apparet: male partum male disperit.
845	Proinde habet orationem, quasi ipse sit frugi bonae,
846	qui ipsus hercle ignaviorem potis est facere Ignaviam.
847	Nunc domum haec ab aede Veneris refero vasa, ubi hostiis
848	erus nequivit propitiare Venerem suo festo die.
849	Lepidam Venerem.
849b	Nam meretrices nostrae primis hostiis
850	Venerem placavere extemplo.
850b	O lepidam Venerem denuo.
851	Nunc domum ibo.
851b	Heus, Synceraste.
851c	Syncerastum qui vocat?
852	Tuos amicus.
852b	Haud amice facis, qui cum onere offers moram.
853	At ob hanc moram tibi reddam operam úbi voles, ubi iusseris.
854	habe rem pactam.
854b	Si futurumst, do tibi operam hanc.
854c	Quo modo?
855	Vt enim ubi mihi vapulandum sit, tu corium sufferas.
856	apage, nesció quid viri sis.
856b	Malus sum.
856c	Tibi sis.
856d	Te volo.
857	At onus urget.
857b	At tu appone et respice ad me.
857c	Fecero,
858	quamquam haud otiumst.
858b	Salvos sis, Synceraste.
858c	O Milphio,
859	di omnes deaeque ament.
859b	Quemnam hominem?
859c	Nec te nec me, Milphio:
860	neque erum meum ádeo.
860b	Quém ament igitur?
860c	Aliquem, dignus qui siet.
861	nam nostrorum nemo dignust.
861b	Lepide loquere.
861c	Me decet.
862	Quid agis?
862b	Facio quod manufesti moechi haú ferme solent.
863	Quid id est?
863b	Refero vasa salva.
863c	Di te et tuom erum perduint.
864	Me non perdent; illum ut perdant facere possum, si velim,
865	meum erum ut perdant, ni mihi metuam, Milphio.
865b	Quid id est? cedo.
866	Malus es?
866b	Malus sum.
866c	Male mihi est.
866d	Memora, num esse aliter decet?
867	quid est, quod male sit tibi, quoi domi sit quod edis quod ames adfatim,
868	neque triobolum ullum amicae das et ductas gratiis?
869	Diespiter me sic amabit,
869b	Vt quidem edepol dignus es.
870	Vt ego hanc familiam interire cupio.
870b	Adde operam, si cupis.
871	Sine pennis volare hau facilest: meae alae pennas non habent.
872	Nolito edepol devellisse: iam his duobus mensibus
873	volucres tibi erunt tuae hirquinae.
873b	I in malam rem.
873c	I tu atque erus.
874	Verum. enim qui hómo eum norit, norit. cito homo pervorti potest.
875	Quid iam?
875b	Quasi tu tacitum habere quicquam potis sis.
875c	Rectius
876	tacitas tibi res sistam quam quod dictum est mutae mulieri.
877	Animum inducam facile ut tibi istuc credam, ni te noverim.
878	Crede audacter meo periclo.
878b	Male credam, et credam tamen.
879	Scin tu erum tuom meo ero esse inimicum capitalem?
879b	Scio.
880	Propter amorem—
880b	Omnem operam perdis.
880c	Quid iam?
880d	Quia doctum doces.
881	Quid ergo dubitas quin lubenter tuo ero meus quid possiet
882	facere faciat male, eius merito? tum autem si quid tu adiuvas,
883	eo facilius facere poterit.
883b	At ego hoc metuo, Milphio.
884	Quid est quod metuas?
884b	Dúm ero insidias paritem, ne me perduim.
885	si erus meus me esse elocutum quoiquam mortali sciat,
886	continuo is me ex Syncerasto Crurifragium fecerit.
887	Numquam edepol mortalis quisquam fiet e me certior,
888	nisi ero meo uni indicasso, atque ei quoque ut ne enuntiet
889	id esse facinus ex ted ortum.
889b	Male credam, et credam tamen.
890	sed hoc tu tecum tacitum habeto.
890b	Fide non melius creditur.
891	loquere (locus occasioque est) libere: hic soli sumus.
892	Erus si tuos volt facere frugem, meum erum perdet.
892b	Qui id potest?
893	Facile.
893b	Fac ergo id facile noscam ego, ut ille possit noscere.
894	Quia Adelphasium, quám erus deamat tuos, ingenuast.
894b	Quo modo?
895	Eodem quo soror illius altera Anterastilis.
896	Cedo qui id credam.
896b	Quia illas emit in Anactorio parvolas
897	de praedone Siculo.
897b	Quanti?
897c	Duodeviginti minis,
898	duas illas et Giddenenem nutricem earum tertiam.
899	et ille qui eas vendebat dixit se furtivas vendere:
900	ingenuas Carthagine aibat esse.
900b	Di vostram fidem,
901	nimium lepidum memoras facinus. nam erus meus Agorastocles
902	ibidem gnatust, inde surptus fere sexennis, postibi
903	qui eum surrupuit huc devexit meoque ero eum hic vendidit.
904	is in divitias homo adoptavit hunc, quom diem obiit suom.
905	Omnia memoras quo id facilius fiat: manu eas adserat
906	suas popularis liberali causa.
906b	Tacitus tace modo.
907	Profecto ad incitas lenonem rediget, si eas abduxerit.
908	Quin prius disperibit faxo, quam unam calcem civerit.
909	ita paratumst.
909b	Ita di faxint, ne apud lenonem hunc serviam.
910	Hercle qui meus conlibertus faxo eris, si di volent.
911	Ita di faxint. numquid aliud me morare, Milphio?
912	Valeas beneque ut tibi sit.
912b	Pol istuc tibi et tuost ero in manu.
913	vale et haec cura clanculum ut sint dicta.
913b	Non dictumst. vale.
914	At enim nihil est, nisi dum calet hoc agitur.
914b	Lepidu's lepidus es , quom mones.
915	et ita hoc fiet.
915b	Proba materies data est, si probum adhibes fabrum.
916	Potin ut taceas?
916b	Taceo atque abeo.—
916c	Mihi commoditatem creas.
917	illic hinc abiit. di immortales meum erum servatum volunt
918	et hunc disperditum lenonem: tantum eum instat exiti.
919	satine prius quam unumst iniectum telum, iam instat alterum?
920	ibo intro, haec ut meo ero memorem. nam huc si ante aedes evocem,
921	quae audivistis modo, nunc si eadem híc iterum iterem, inscitiast.
922	ero uni potius intus ero odio, quam hic sim vobis omnibus.—
923	di immortales, quanta turba, quanta adventat calamitas
924	hodie ad hunc lenonem. sed ego nunc est cum me commoror.
925	ita negotium institutumst, non datur cessatio;
926	nám et hoc docte consulendum, quod modo concreditumst,
927	et illud autem inserviendumst consilium vernaculum.
928	remora si sit, qui malam rem mihi det merito fecerit.
929	nunc intro ibo: dum erus adveniat a foro, opperiar domi.—
930	Yth alonim ualonuth sicorathi symacom syth
931	chy mlachthi in ythmum ysthyalm ych-ibarcu mysehi
932	li pho caneth yth bynuthi uad edin byn ui
933	bymarob syllohom alonim ubymysyrthohom
934	byth limmoth ynnocho thuulech-antidamas chon
935	ys sidobrim chi fel yth chyl is chon chen liful
936	yth binim ys dybur ch-innocho-tnu agorastocles
937	yth emanethi hy chirs aelichot sithi nasot
938	bynu yid ch-illuch ily gubulim lasibithim
939	bodi aly thera ynnynu yslym min cho-th iusim
940	Ythalonimualoniuthsicorathi i sthymhim i hymacomsyth
941	comba e pumamitalme t lo t iamb e at
942	iulecantheconaalon i mbalumbar dechor
943	ba t s hunesobinesub i cs i llimbal i m
944	esseantidamossonal e muedubertefet
945	d o nobun. h un e ccilthumucommucroluful
946	altan i mauosdub e rithem h uarcharistolem
947	sit t e s edanecnasotersahelicot
948	alemusdubert imu rmu co psuistiti
949	aoccaaneclic t orbo d esi u ssilimlimm i m co lus
950	deos deasque veneror, qui hanc urbem colunt,
951	ut quod de mea re huc veni rite venerim,
952	measque híc ut gnatas et mei fratris filium
953	reperire me siritis, di vostram fidem.
954	quae mihi surruptae sunt et fratris filium.
955	sed hic mihi antehac hospes Antidamas fuit;
956	eum fécisse aiunt, sibi quod faciundum fuit.
957	eius fílium esse hic praedicant Agorastoclem:
958	ad eum hospitalem hanc tesseram mecum fero;
959	is in hisce habitare monstratust regionibus.
960	hos percontabor qui hinc egrediuntur foras.
961	Ain tú tibi dixe Syncerastum, Milphio,
962	eas ésse ingenuas ambas surrupticias
963	Charthaginiensis?
963b	Aio, et, si frugi esse vis,
964	eas líberali iam adseres causa manu.
965	nam tuom flagitiumst tuas te popularis pati
966	servire ante oculos, domi quae fuerint liberae.
967	Pro di immortales, opsecro vostram fidem,
968	quam orationem hanc aures dulcem devorant.
969	creta est profecto hórum hominum oratio,
970	ut mi apsterserunt omnem sorditudinem.
971	Si ad eam rem testis habeam, faciam quod iubes.
972	Quid tu mihi testis? quin tu insistis fortiter?
973	aliqua Fortuna fuerit adiutrix tibi.
974	Incipere multost quam impetrare facilius.
975	Sed quae illaec avis est, quae huc cum tunicis advenit?
976	numnam in balineis circumductust pallio?
977	Facies quidem edepol Punicast.
977b	Guggast homo.
978	servos quidem edepol veteres antiquosque habet.
979	Qui scis?
979b	Viden homines sarcinatos consequi?
980	† atque ut opinor digitos in manibus non habent.
981	Quid iam?
981b	Quia incedunt cum anulatis auribus.
982	Adibo hosce atque áppellabo Punice.
983	si respondebunt, Punice pergam loqui;
984	si non, tum ad horum mores linguam vertero.
985	Quid ais tu? écquid commeministi Punice?
986	Nihil edepol. nam qui scire potui, dic mihi,
987	qui illim sexennis perierim Carthagine?
988	Pro di immortales, plurumi ad illum modum
989	periere pueri liberi Carthagine.
990	Quid ais tu?
990b	Quid vis?
990c	Vin appellem hunc Punice?
991	An scis?
991b	Nullus me est hodie Poenus Poenior.
992	Adi atque appella, quid velit, quid venerit,
993	qui sit, quoiatis, unde sit: ne parseris.
994	Avo. quoiates estis aut quo ex oppido?
995	Anno byn mytthymballe udradait annech.
996	Quid ait?
996b	Hannonem se esse ait Carthagine,
997	Carthaginiensis Mytthumbalis filium.
998	Avo.
998b	Salutat.
998c	Donni.
998d	Doni volt tibi
999	dare hic nescio quid. audin pollicitarier?
1000	Saluta hunc rursus Punice verbis meis.
1001	Avo donni inquit hic tibi verbis suis.
1002	Me har bocca.
1002b	Istuc tibi sit potius quam mihi.
1003	Quid ait?
1003b	Miseram esse praedicat buccam sibi.
1004	fortasse medicos nos esse arbitrarier.
1005	Si ita est, nega esse; nolo ego errare hospitem.
1006	Audin tu?
1006b	Rufeyn nyccho issam.
1006c	Sic volo
1007	profecto vera cuncta huic expedirier.
1008	roga númquid opus sit.
1008b	Tu qui zonam non habes,
1009	quid in hanc venistis urbem aút quid quaeritis?
1010	Muphursa.
1010b	Quid ait?
1010c	Miuulec hianna.
1010d	Quid venit?
1011	Non audis? mures Africanos praedicat
1012	in pompam ludis dare se velle aedilibus.
1013	Lech lachanna nilimniichto.
1013b	Quid nunc ait?
1014	Ligulas, canalis ait se advexisse et nuces:
1015	nunc orat, operam ut des sibi, ut ea veneant.
1016	Mercator credo est.
1016b	Assam.
1016c	Arvinam quidem.
1017	Palu mirga detha.
1017b	Milphio, quid nunc ait?
1018	Palas vendundas sibi ait et mergas datas,
1019	ad messim credo, nisi quid tú aliud sapis.
1020	ut hortum fodiat atque ut frumentum metat.
1021	Quid istuc ad me?
1021b	Certiorem te esse volt,
1022	ne quid clam furtim se accepisse censeas.
1023	Mufonnim siccoratim.
1023b	Hem, cave sis feceris
1024	quod hic te órat.
1024b	Quid ait aut quid orat? expedi.
1025	Sub cratim ut iubeas se supponi átque eo
1026	lapides imponi multos, ut sese neces.
1027	Gunebbal samem lyryla.
1027b	Narra, quid est?
1028	quid ait?
1028b	Non hercle nunc quidem quicquam scio.
1029	At ut scias, nunc dehinc latine iam loquar.
1030	servom hercle te esse oportet et nequam et malum,
1031	hominem peregrinum atque advenam qui inrideas.
1032	At hercle te hominem et sycophantam et subdolum,
1033	qui huc advenisti nos captatum, migdilix,
1034	bisulci lingua quasi proserpens bestia.
1035	Maledicta hinc aufer, linguam compescas face.
1036	maledicere huic tu temperabis, si sapis.
1037	meis cónsanguineis nolo te iniuste loqui.
1038	Carthagini ego sum gnatus, ut tu sis sciens.
1039	O mi popularis, salve.
1039b	Et tu edepol, quisquis es.
1040	et si quid opus est, quaeso, dic atque impera
1041	popularitatis causa.
1041b	Habeo gratiam.
1042	verum ego hic hospitium hábeo: Antidamae filium
1043	quaero (commostra si novisti) Agorastoclem.
1044	sed ecquem ádulescentem tu hic novisti Agorastoclem?
1045	Siquidem Ántidamai quaeris ádoptaticium,
1046	ego sum ipsus quem tu quaeris.
1046b	Hem, quid ego audio?
1047	Antidamae gnatum me esse.
1047b	Sí itast, tesseram
1048	conferre si vis hospitalem, eccam attuli.
1049	Agedum huc ostende. est par probe, quam habeo domi.
1050	O mi hospes, salve multum. nam mihi tuos pater
1051	patritus † ergo hospes Antidamas fuit.
1052	haec mi hospitalis tessera cum illo fuit.
1053	Ergo hic apud me hospitium tibi praebebitur.
1054	nam haúd repudio hospitium neque Carthaginem,
1055	unde súm oriundus.
1055b	Di dent tibi omnes quae velis.
1056	quid ais? qui potuit fieri, ut Carthagini
1057	gnatus sis? hic autem habuisti Aetolum patrem.
1058	Surruptus sum illinc. hic me Antidama hospes tuos
1059	emit, et is me sibi adoptavit filium.
1060	Demarcho item ipse fuit adoptaticius.
1061	sed mitto de illoc, ad te redeo. dic mihi,
1062	ecquid meministi tuom parentum nomina,
1063	patris atque matris?
1063b	Memini.
1063c	Memoradum mihi,
1064	si novi forte aut si sunt cognati mihi.
1065	Ampsigura mater mihi fuit, Iahon pater.
1066	Patrem atque matrem viverent vellem tibi.
1067	An mortui sunt?
1067b	Factum, quod aegre tuli. †
1068	nam mihi sobrina Ampsigura tua mater fuit;
1069	pater tuos, is erat frater patruelis meus,
1070	et is me heredem fecit, quom suom obiit diem,
1071	quo me privatum aégre patior mortuo.
1072	sed sí ita est, ut tu sis Iahonis filius,
1073	signum esse oportet in manu laeva tibi,
1074	ludenti puero quod memordit simia.
1075	ostende, inspiciam. 
1075b	Em ostendo.
1075c	Aperi. audi atque ades:
1075a	
1076	Mi patrue, salve.
1076b	Ét tu salve, Agorastocles.
1077	iterum mihi gnatus videor, quom te repperi.
1078	Pol istám rem vobis bene evenisse gaudeo.
1079	sed te moneri num nevis?
1079b	Sane volo.
1080	Paterna oportet filio reddi bona.
1081	aequomst habere hunc bona quae possedit pater.
1082	Haud postulo aliter: restituentur omnia;
1083	suam síbi rem salvam sistam, si illo advenerit.
1084	Facito sis reddas, etsi hic habitabit, tamen.
1085	Quin mea quoque iste habebit, si quid me fuat.
1086	Festivom facinus venit mi in mentem modo.
1087	Quid id est?
1087b	Tua opus est opera.
1087c	Dic mihi quid lubet:
1088	profecto uteris, ut voles, operam meam.
1089	quid est negoti?
1089b	Potin tu fieri subdolus?
1090	Inimico possum, amico ínsipientia est.
1091	Inimicus hercle est huius.
1091b	Male faxim lubens.
1092	Amat ab lenone hic.
1092b	Facere sapienter puto.
1093	Leno hic habitat vicinus.
1093b	Male faxim lubens.
1094	Ei duae puellae sunt meretrices servolae
1095	sorores: earum hic alteram efflictim perit,
1096	neque eam incestavit umquam.
1096b	Acerba amatiost.
1097	Hunc leno ludificatur.
1097b	Suom quaestum colit.
1098	Hic illi malam rem dare volt.
1098b	Frugist, si id facit.
1099	Nunc hoc consilium capio et hanc fabricam apparo,
1100	ut te allegemus, filias dicas tuas
1101	surruptasque esse parvolas Carthagine 
1102	manu líberali causa ámbas adseras,
1103	quasi filiae tuae sint. iamne intellegis?
1104	Intellego hercle. nam mihi item gnatae duae
1105	cum nutrice una sunt surruptae parvolae.
1106	Lepide hercle adsimulas. iam in principio id mihi placet.
1107	Pol magis quam vellem.
1107b	Eu hércle mortalem catum,
1108	 malum crudumque, estolidum et subdolum.
1109	ut adflet, quo illud gestu faciat facilius.
1110	me quoque dolis iam superat architectonem.
1111	Sed earum nutrix qua sit facie, mi expedi.
1112	Statura hau magna, corpore aquilost.
1112b	Ipsa east.
1113	Specie venusta, óre atque oculis pernigris.
1114	Formam quidem hercle verbis depinxti probe.
1115	Vin eam videre?
1115b	Filias malo meas.
1116	sed i átque evoca illam; sí eae meae sunt filiae,
1117	si illarum est nutrix, me continuo noverit.
1118	Heus, ecquis hic est? nuntiate ut prodeat
1119	foras Gíddeneni. est qui illam conventam esse volt.
1120	Quis pultat?
1120b	Qui te proximust.
1120c	Quid vis?
1120d	Eho,
1121	novistin tu illunc tunicatum hominem qui siet?
1122	Nam quém ego aspicio? pro supreme Iuppiter,
1123	erus meus hic quidem est, mearum alumnarum pater,
1124	Hanno Carthaginiensis.
1124b	Ecce autem mala.
1125	praestrigiator hic quidem Poenus probust,
1126	perduxit omnis ad suam sententiam.
1127	O mí ere, salve, Hánno, insperatissume
1128	mihi tuisque filiis, salve atque—eho,
1129	mirari noli neque me contemplarier.
1130	cognoscin Giddenenem áncillam tuam?
1131	Novi. sed ubi sunt meae gnatae? id scire expeto.
1132	Apud aedem Veneris.
1132b	Quid ibi faciunt? dic mihi.
1133	Aphrodisia hodie Veneris est festus dies:
1134	oratum ierunt deam, ut sibi esset propitia.
1135	Pol satis scio, impetrarunt, quando hic hic adest.
1136	Eho an huius sunt illae filiae?
1136b	Ita ut praedicas.
1137	tua pietas nobis plane aúxilio fuit,
1138	quom huc advenisti hodie in ipso tempore;
1139	namque hodie earum mutarentur nomina
1140	facerentque indignum genere quaestum corpore.
1141	Auamma illi.
1141b	Hauon bane silli in mustine.
1142	Mepstaetemes tas dum et alanna cestimim.
1143	Quid illí locuti sunt inter se? dic mihi.
1144	Matrem hic salutat suam, haec autem hunc filium.
1145	tace atque parce muliebri supellectili.
1146	Quae east supellex?
1146b	Clarus clamor.
1146c	Sine modo.
1147	Tu abduc hosce intro; et una nutricem simul
1148	iube hanc abire hinc ad te.
1148b	Fac quod imperat.
1149	Sed quís illas tibi monstrabit?
1149b	Ego doctissume.
1150	Abeo igitur.
1150b	Facias modo quam memores mavelim.
1151	patruo advenienti cena curetur volo.
1152	Lachanna vos, quos ego iam detrudam ad molas,
1153	inde pórro ad puteum atque ad robustum codicem.
1154	ego faxo hospitium hoc leniter laudabitis.—
1155	Audin tu, patrue? dico, ne dictum neges:
1156	tuam míhi maiorem filiam despondeas.
1157	Pactam rem habeto.
1157b	Spondesne igitur?
1157c	Spondeo.
1158	Mi patrue, salve. nam nunc es plane meus.
1159	nunc demum ego cum illa fabulabor libere.
1160	nunc, patrue, si vis tuas videre filias,
1161	me sequere.
1161b	Iamdudum equidem cupio, et te sequor.
1162	Quid si eámus illis obviam?
1162c	At ne intervias
1163	praeterbitamus metuo. magne Iuppiter,
1164	restitue certas mi ex incertis nunc opes.
1165	† Ego quidem meos amores mecum confido fore.
1166	sed eccás video ipsas.
1166b	Haecine meae sunt filiae?
1167	quantae e quantillis iam sunt factae.
1167b	Scin quid est?
1168	tragicae sunt: in calones sustolli solent.
1169	Opino hercle hodie, quod ego dixi per iocum,
1170	id eventurum esse et severum et serium,
1171	ut haec ínveniantur hodie esse huius filiae.
1172	Pol istúc quidem iam certum est. tu istos, Milphio,
1173	abduce intro. nos hasce hic praestolabimur.
1174	Fuit hódie operae pretiúm cuivis qui amábilitati animum adiceret,
1175	oculís epulas dare, délubrum qui hodie órnatum eo visére venit.
1176	deamávi ecastor ílli hodie lepidíssima munera méretricum,
1177	digná dea venustissimá Venere, neque cóntempsi eius opés hodie.
1178	tanta íbi copia venustátum aderat, in suó quique loco síta munde.
1179	arás tus, murrinus, ómnis odor complébat. haud sordére visust
1180	festús dies, Venus, nec tuóm fanum: tantús ibi clientarum érat numerus,
1181	quae ad Cálydoniam venérant Venerem.
1181a	Certo enim, quod quidem ad nos duas
1182	attínuit, praepotentés pulchre pacísque potentes, sóror, fuimus,
1183	neque ab iúventute inibi inrídiculo habitaé, quod pol,
1183b	soror, céteris omnibus fáctumst.
1184	Malim ístuc aliis vídeatur, quam uti tú te, soror, conlaúdes.
1185	Spero équidem.
1185b	Et pól ego, quom, íngeniis quibus súmus atque aliae, gnósco;
1186	eo súmus gnatae genere, út deceat nos ésse a culpa cástas.
1187	Iuppíter, qui genus colis álisque hominum, per quém vivimus vitálem aevom,
1188	quem pénes spes vitae súnt hominum omniúm, da diem hunc sospítem quaeso,
1189	† rebus meis agundis, ut quíbus annos multós carui quasque é patria
1190	perdidi parvas † redde is libertatem, invictae praemium ut esse sciam pietati.
1191	Omnía faciet Iuppíter faxo, nam mi ést obnoxius ét me
1191a	metuít.
1191b	Tace quaeso.
1191c	Ne lácruma, patrue.
1192	Vt vólup est homini, méa soror, si quód agit cluet victória;
1193	sicút nos hodie intér alias praestítimus pulchritúdine.
1194	Stultá, soror, magis es quám volo. an tu éo pulchra videre, óbsecro,
1195	si tíbi illi non os óblitumst fulígine?
1196	O pátrue, o patrue mí.
1196b	Quid est,
1196c	fratris mei gnate, gnate, quid vis? expedi.
1197	At enim hóc volo agas.
1197b	At enim ágo istuc.
1197c	O pátrue mi patruíssime.
1198	Quid est?
1198b	Ést lepida et lauta. út sapit.
1198c	Ingénium patris habet quód sapit.
1199	Quae rés? iam diu édepol sápientiám tuam haéc quidem abusast.
1200	nunc hínc sapit, hinc sentít, quidquid sapit, éx meo amore.
1201	Nón eo genere súmus prognatae, tam étsi sumus servaé, soror,
1202	ut deceat nos facere quicquam quod homo quisquam inrideat.
1203	multa mulierum sunt vitia, sed hoc e multis maxumumst,
1204	quom sibi nimis placent minusque áddunt operam, uti placeant viris.
1205	Nimiae voluptatist quod in extis nostris portentumst, soror,
1206	quodque haruspéx de ambabus dixit.
1206b	Velim de me aliquid dixerit.
1207	Nos fore invíto domino nostro diebus paucis liberas.
1208	id ego nisi quid di aut parentes faxint, qui sperem hau scio.
1209	Mea fiducia hercle haruspex, patrue, his promisit, scio,
1210	libertatem, quia me amare hanc scit.
1210b	Soror, sequere hac.
1210c	Sequor.
1211	Prius quam abitis, vos volo ambas. nisi piget, consistite.
1212	Quis revocat?
1212b	Qui bene volt vobis facere.
1212c	Facere occasiost.
1213	sed quis homost?
1213b	Amicus vobis.
1213c	Qui quidem inimicus non siet.
1214	Bonus est hic homo, mea voluptas.
1214b	Pol istum malim quam malum.
1215	Siquidem amicitiast habenda, cum hoc habendast.
1215b	Hau precor.
1216	Multa bona volt vobis facere.
1216b	Bonus bonis bene feceris.
1217	Gaudio ero vobis.
1217c	At edepol nos voluptati tibi.
1218	Libertatique.
1218b	Istoc pretio tuas nos facile feceris.
1219	Patrue mi, ita me di amabunt, ut ego, si sim Iuppiter,
1220	iam hercle ego illam uxorem ducam et Iunonem extrudam foras.
1221	ut pudice verba fecit, cogitate et commode,
1222	ut modeste orationem praebuit.
1222b	Certo haec meast.
1223	sed ut astú sum adgressus ad eas.
1223b	Lepide hercle atque commode.
1224	Pergo etiam temptare?
1224b	In pauca confer: sitiunt qui sedent.
1225	Quid istic? quod faciundumst cur non agimus? in ius vos voco.
1226	Nunc, pátrue, tu frugí bonae es. tené. vin ego hanc adpréndam?
1227	An patruos est, Agorastocles, tuos hic?
1227b	Iam faxo scibis.
1228	nunc pol ego te ulciscar probe, nam faxo—mea eris sponsa.
1229	Ite in ius, ne moramini. antestare me atque duce.
1230	Ego te antestabor, postea hanc amabo atque amplexabor.
1231	sed illúd quidem volui dícere—immo hercle díxi quod volebam.
1232	Moramini. in ius vos voco, nisi honestiust prehendi.
1233	Quid in iús vocas nos? quid tibi debemus?
1233b	Dicet illi.
1234	Etiam me meae latrant canes?
1234b	At tu hercle adludiato:
1235	dato mihi pro offa savium, pro ósse linguam obicito.
1236	ita hanc canem faciam tibi oleo tranquilliorem.
1237	Ite si ítis.
1237b	Quid nos fecimus tibi?
1237c	Fures estis ambae.
1238	Nosne tíbi?
1238b	Vos inquam.
1238c	Atque ego scio.
1238d	Quid id fúrtist?
1238e	Hunc rogato.
1239	Quia annos multos filias meas célavistis clam me,
1240	atque equidem ingenuas liberas summoque genere gnatas.
1241	Numquam mecastor reperies tu istuc probrum penes nos.
1242	Da pignus, ni nunc perieres, in savium, uter utri det.
1243	Nil tecum ago, apscede opsecro.
1243b	Atque hércle mecum agendum est.
1244	nam hic patruos meus est, pro hoc mihi patronus sim necesse est;
1245	et praedicabo quo modo vos furta faciatis multa
1246	quoque modo húius filias apud vós habeatis servas,
1247	quas vos ex patria liberas surruptas esse scitis.
1248	Vbi sunt eae? aut quas, opsecro?
1248b	Satis iám sunt maceratae.
1249	Quid si eloquamur?
1249b	Censeo hercle, patrue.
1249c	Misera timeo,
1250	quid hoc sít negoti, mea soror; ita stupida sine animo asto.
1251	Advortite animum, mulieres. primum, si id fieri possit,
1252	ne indigna indignis di darent, id ego evenire vellem;
1253	nunc quod boni mihi di danunt, vobis vostraeque matri,
1254	eas dís est aequom gratias nos agere sempiternas,
1255	quom nostram pietatem adprobant decorantque di immortales.
1256	vos meae estis ambae filiae et hic ést cognatus vester,
1257	huiusce fratris filius, Agorastocles.
1257b	Amabo,
1258	num hi falso oblectant gaudio nos?
1258b	At ita me di servent,
1259	ut hic páter est vester. date manus.
1259b	Salve, insperate nobis
1260	pater, té complecti nos sine.
1260b	Cupite atque exspectate
1261	pater, salve.
1261b	Ambae filiae sumus.
1261c	Amplectamur ambae.
1262	Quis me amplectetur postea?
1262b	Nunc ego sum fotunatus,
1263	multorum annorum miserias nunc hac voluptate sedo.
1264	Vix hoc videmur credere.
1264b	Magis quí credatis dicam.
1265	nam vostra nutrix † primum me cognovit.
1265b	Vbi ea, amabo, est?
1266	Apud hunc est.
1266b	Quaeso, qui lubet tam diu tenere collum?
1267	omitte saltem tu altera. nolo ego istuc.
1267b	Enicas me.
1267a	
1268	prius quám tibi desponderit.
1268b	Mitto.
1268c	Sperate, salve.
1269	Condamus alter alterum ergo in nervom bracchialem.
1270	quibus núnc in terra melius est?
1270b	Eveniunt digna dignis.
1271	Tandem huic cupitum contigit.
1271b	O Apella, o Zeuxis pictor,
1272	cur numero éstis mortui, hoc exemplo ut pingeretis?
1273	nam alios pictores nil moror huius modi tractare exempla.
1274	Dí deaeque omnes, vóbis habeo mérito magnas grátias,
1275	quom hac me laetitia adfecistis tanta et tantis gaudiis,
1276	ut meae gnátae ad me redirent in potestatem meam.
1277	Mi pater, tua pietas plane nobis auxilio fuit.
1278	Patrue, facito in memoria habeas, tuam maiorem filiam
1279	mihi te despondisse.
1279b	Memini.
1279c	Et dotis quid promiseris.
1280	Si ego minam non ultus fuero probe, quam lenoni dedi,
1281	tum profecto me sibi habento scurrae ludificatui.
1282	is etiam me ad prandium ad se abduxit ignavissimus,
1283	ipse abiit foras, mé reliquit pro atriensi in aedibus,
1284	ubi nec leno néque illae redeunt, nec quod edim quicquam datur.
1285	pro maiore parte prandi pignus cepi, abii foras;
1286	sic dedero: aere militari tetigero lenunculum.
1287	nanctus est hominem, mina quem argenti circumduceret.
1288	sed mea amica nunc mihi irato obviam veniat velim:
1289	iam pol ego illam pugnis totam faciam uti sit merulea,
1290	ita replebo átritate, átrior multo ut siet,
1291	quam Aegyptini, qui cortinam ludis per circum ferunt.
1292	Tene sis me arte, mea voluptas; male ego metuo miluos,
1293	mala illa bestia est, ne forte me auferat pullum tuom.
1294	Vt nequeo te satis complecti, mi pater.
1294b	Ego me moror.
1295	propemodúm hoc opsonare prandium potero mihi.
1296	sed quid hoc ést? quid est? quid hóc est? quid ego video? quo modo?
1297	quid hoc est conduplicationis? quae haec est congeminatio?
1298	quis hic homo est cum tunicis longis quasi puer cauponius?
1299	satin ego oculis cerno? estne illaec mea amica Anterastilis?
1300	et ea est certo. iam pridem ego me sensi nihili pendier.
1301	non pudet puellam ámplexari baiolum in media via?
1302	iam hercle ego illum éxcruciandum totum carnufici dabo.
1303	sane genus hoc mulierosumst tunicis demissiciis.
1304	sed adire certum est hanc amatricem Africam.
1305	heus tu, tibi dico, mulier, ecquid te pudet?
1306	quid tibi negoti est autem cum istac? dic mihi.
1307	Adulescens, salve.
1307b	Nolo, nihil ad te attinet.
1308	quid tibi hanc digito tactio est?
1308b	Quia mihi lubet.
1309	Lubet?
1309b	Ita dico.
1309c	Ligula, i in malam crucem.
1310	tune hic amator audes esse, hallex viri,
1311	aut contrectare quod mares homines amant?
1312	deglupta mena, sarrapis, sementium,
1313	manstruca, halagora, sampsa, tum autem plenior
1314	ali ulpicique quam Romani remiges.
1315	Num tibi, adulescens, malae aut dentes pruriunt,
1316	qui huic es molestus, an malam rem quaeritas?
1317	Quin adhibuisti, dum istaec loquere, tympanum?
1318	nam te cinaedum esse arbitror magis quam virum.
1319	Scin quam cinaedus sum? ite istinc, servi, foras,
1320	ecferte fustis.
1320b	Heus tu, si quid per iocum
1321	dixi, nolito in serium convertere.
1322	Qui tibi lubido est, opsecro, Antamonides,
1323	loqui inclementer nostro cognato et patri?
1324	nam hic noster pater est; hic nos cognovit modo
1325	et hunc sui fratris filium.
1325b	Ita me Iuppiter
1326	bene amet, bene factum. gaudeo et volup est mihi,
1327	si quid lenoni óptigit magni mali.
1328	quomque e virtute vobis fortuna optigit.
1329	Credibile ecastor dicit. crede huic, mi pater.
1330	Credo.
1331	Et ego credo. sed eccum lenonem Lycum.
1332	Bonum virum eccum video, se recipit domum;
1333	Quis hic est?
1333b	Vtrumvis est, vel leno vel Lycus.
1334	in servitute hic filias habuit tuas
1335	et mi auri fur est.
1335b	Bellum hominem, quem noveris.
1336	rapiamus in ius.
1336b	Minime.
1336c	Quapropter?
1336d	Quia
1337	†iniuriarum multo induci satius est.
1338	Decipitur nemo, mea quidem sententia,
1339	qui suis amicis narrat recte res suas;
1340	nam omnibus amicis meis idem unum convenit,
1341	ut me suspendam, ne addicar Agorastocli.
1342	Leno, eamus in ius.
1342b	Opsecro te, Agorastocles,
1343	suspendere ut me liceat.
1343b	In ius te voco.
1344	Quid tibi mecum autem?
1344b	Quia hasce aio liberas
1345	ingenuasque esse filias ambas meas;
1346	eae súnt surruptae cum nutrice parvolae.
1347	Iam pridem equidem istuc scivi, et miratus fui,
1348	neminem venire qui istas adsereret manu.
1349	meae quidem profecto non sunt.
1349b	Leno, in ius eas.
1350	De prandio tu dicis. debetur, dabo.
1351	Duplum pro furto mi opus est.
1351b	Sume hinc quid lubet.
1352	Et mihi suppliciis multis.
1352b	Sume hinc quid lubet:
1353	Et mihi quidem mina argenti.
1353c	Sume hinc quid lubet.
1354	collo rem solvam iam omnibus, quasi baiolus.
1355	Numquid recusas contra me?
1355d	Haud verbum quidem.
1356	Ite igitur intro, mulieres. sed patrue mi,
1357	tuam, ut dixisti, mihi desponde filiam.
1358	Haud aliter ausim.
1358b	Bene vale.
1358c	Et tu bene vale.
1359	Leno, arrabonem hoc pro mina mecum fero.—
1360	Perii hercle.
1360b	Immo haud multo post, si in ius veneris.
1361	Quin egomet tibi me addico. quid praetore opust?
1362	verum obsecro te, ut liceat simplum solvere,
1363	trecentos Philippos; credo conradi potest:
1364	cras auctionem faciam.
1364b	Tantisper quidem
1365	ut sis apud me lignea in custodia.
1366	Fiat.
1366b	Sequere intro, patrue mi, út hunc festum diem
1367	habeamus hilare, huius malo et nostro bono.
1368	multum valete. multa verba fecimus;
1369	malum postremo omne ad lenonem reccidit.
1370	nunc, quod postremum est condimentum fabulae,
1371	si placuit, plausum postulat comoedia.—
1372	Quam rém agis, miles? qui lubet patruo meo
1373	loqui inclementer? ne mirere, mulieres
1374	quod eum secuntur: modo cognovit filias
1375	suas ésse hasce ambas.
1375b	Hem, quod verbum aures meas
1376	tetigit? nunc perii.
1376b	Vnde haec perierunt domo?
1377	Carthaginienses sunt.
1377b	At ego sum perditus.
1378	illuc ego metui semper, ne cognosceret
1379	eas áliquis, quod nunc factumst. vae misero mihi,
1380	periere, opinor, duodeviginti minae,
1381	qui hasce emi.
1381b	Et tute ipse periisti, Lyce.
1382	Quis hic est?
1382b	Vtrumvis est, vel leno vel Lycus.
1383	in servitute hic filias habuit tuas,
1384	et mi auri fur est.
1384b	Bellum hominem, quem noveris.
1385	Leno, rapacem te esse semper credidi,
1386	verúm etiam furacem qui norunt magis.
1387	Accedam. per ego tua te genua óbsecro
1388	et hunc, cognatum quem tuom esse intellego:
1389	quando boni estis, ut bonos facere addecet
1390	faciatis, vestro subveniatis supplici.
1391	iam pridem equidem istas scivi ésse liberas
1392	et exspectabam, si qui eas ássereret manu.
1393	nam non meae sunt prosum. tum autem aurum tuom
1394	reddam, quod apud me est, et iusiurandum dabo,
1395	me malitiose nil fecisse, Agorastocles.
1396	Quid mihi par facere sit, ego mecum consulam.
1397	omitte genua.
1397b	Mitto, si ita sententia est.
1398	Heús tu leno.
1398b	Quid lenonem vis inter negotium?
1399	Vt minam mi argenti reddas, prius quam in nervom abducere.
1400	Di meliora faxint.
1400b	Sic est: hodie cenabis toris.
1401	aurum argentum collum, leno, tris res nunc debes simul.
1402	Quid me in hac re facere deceat, egomet mecum cogito.
1403	si volo hunc ulcisci, litis sequar in alieno oppido,
1404	quantum audivi ingenium et mores eius quo pacto sient.
1405	Mi pater, ne quid tibi cum istoc rei sit pessumo, obsecro.
1406	Ausculta sorori. abi, díiunge inimicitias cum improbo.
1407	Hoc age sis, leno. quamquam ego te meruisse ut pereas scio,
1408	non experiar tecum.
1408b	Neque ego; si aurum mihi reddes meum,
1409	leno, quando ex nervo emissu's emissus es — compingare in carcerem.
1410	Iamne autem ut soles?
1410b	Ego, Poene, tibi me purgatum volo.
1411	si quid dixi iratus advorsum animi tui sententiam,
1412	id uti ignoscas quaeso; et quom istas invenisti filias,
1413	ita me di ament ut mihi volup est.
1413b	Ignosco et credo tibi.
1414	Leno, tu autem amicam mihi des facito aut auri mihi reddas minam.
1415	Vin tibicinam meam habere?
1415b	Nil moror tibicinam;
1416	nescias, utrum ei maiores buccaene an mammae sient.
1417	Dabo quae placeat.
1417b	Cura.
1417c	Aúrum cras ad te referam tuom.
1418	Facito in memoria habeas.
1418b	Miles, sequere me.—
1418c	Ego vero sequor.—
1419	Quid ais, patrue? quando hinc ire cogitas Carthaginem?
1420	nam tecum mi una ire certum est.
1420b	Vbi primum potero, ilico.
1421	Dum auctionem facio, hic opus est aliquot ut maneas dies.
1422	Faciam ita ut vis.
1422b	Age sis, eamus, nos curemus. plaudite.
