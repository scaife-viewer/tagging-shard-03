1	Vt vos in vostris voltis mercimoniis
2	emundis vendundisque me laetum lucris
3	adficere atque adiuvare in rebus omnibus
4	et ut res rationesque vostrorum omnium
5	bene me expedire voltis peregrique et domi
6	bonoque atque amplo auctare perpetuo lucro
7	quasque incepistis res quasque inceptabitis,
8	et uti bonis vos vostrosque omnis nuntiis
9	me adficere voltis, ea adferam, ea uti nuntiem
10	quae maxime in rem vostram communem sient
11	(nam vos quidem id iam scitis concessum et datum
12	mi esse ab dis aliis, nuntiis praesim et lucro):
13	haec ut me voltis adprobare adnitier,
14	lucrum ut perenne vobis semper suppetat
15	ita huic facietis fabulae silentium
16	itaque aequi et iusti hic eritis omnes arbitri.
17	Nunc cuius iussu venio et quam ob rem venerim
18	dicam simulque ipse eloquar nomen meum.
19	Iovis iússu venio, nomen Mercurio est mihi.
20	pater huc me misit ad vos oratum meus,
21	tam etsi, pro imperio vobis quod dictum foret,
22	scibat facturos, quippe qui intellexerat
23	vereri vos se et metuere, ita ut aequom est Iovem;
24	verum profecto hoc petere me precario
25	a vobis iussit, leniter, dictis bonis.
26	etenim ille, cuius huc iussu venio, Iuppiter
27	non minus quam vostrum quivis formidat malum:
28	humana matre natus, humano patre,
29	mirari non est aequom, sibi si praetimet;
30	atque ego quoque etiam, qui Iovis sum filius,
31	contagione mei patris metuo malum.
32	propterea pace advenio et pacem ad vos affero:†
33	iustam rem et facilem esse oratam a vobis volo,
34	nam iusta ab iustis iustus sum orator datus.
35	nam iniusta ab iustis impetrari non decet,
36	iusta autem ab iniustis petere insipientia est;
37	quippe illi iniqui ius ignorant neque tenent.
38	nunc iam huc animum omnes quae loquar advortite.
39	debetis velle quae velimus: meruimus
40	et ego et pater de vobis et re publica;
41	nam quid ego memorem (ut alios in tragoediis
42	vidi, Neptunum Virtutem Victoriam
43	Martem Bellonam, commemorare quae bona
44	vobis fecissent) quis bene factis meus pater,
45	deorum regnator architectus omnibus?
46	sed mos numquam illi fuit patri meo,†
47	ut exprobraret quod bonis faceret boni;
48	gratum arbitratur esse id a vobis sibi
49	meritoque vobis bona se facere quae facit.
50	Nunc quam rem oratum huc veni primum proloquar,
51	post argumentum huius eloquar tragoediae.
52	quid? contraxistis frontem, quia tragoediam
53	dixi futuram hanc? deus sum, commutavero.
54	eandem hánc, si voltis, faciam ex tragoedia
55	comoedia ut sit omnibus isdem vorsibus.
56	utrum sit an non voltis? sed ego stultior,
57	quasi nesciam vos velle, qui divos siem.
58	teneo quid animi vostri super hac re siet:
59	faciam ut commixta sit: sit tragicomoedia.
60	nam me perpetuo facere ut sit comoedia,
61	reges quo veniant et di, non par arbitror.
62	quid igitur? quoniam hic servos quoque partes habet,
63	faciam sit, proinde ut dixi, tragicomoedia.
64	nunc hoc me orare a vobis iussit Iuppiter,
65	ut conquaestores singula in subsellia
66	eant per totam caveam spectatoribus,
67	si cui favitores delegatos viderint,
68	ut is in cavea pignus capiantur togae;
69	sive quí ambissint palmam histrionibus
70	sive cuíquam artifici, si per scriptas litteras
71	sive qui ípse ambissit seu per internuntium,
72	sive adeo aediles perfidiose cui duint,
73	sirempse legem iussit esse Iuppiter,
74	quasi mágistratum sibi alterive ambiverit.
75	virtute dixit vos victores vivere,
76	non ambitione neque perfidia: qui minus
77	eadem histrioni sit lex quae summo viro?
78	virtute ambire oportet, non favitoribus.
79	sat habet favitorum semper qui recte facit,
80	si illis fides est quibus est ea res in manu.
81	hoc quoque etiam mihi pater in mandatis dedit,
82	ut conquaestores fierent histrionibus:
83	qui sibi mandasset delegati ut plauderent
84	quive quo placeret alter fecisset minus,
85	eius órnamenta et corium uti conciderent.
86	mirari nolim vos, quapropter Iuppiter
87	nunc histriones curet; ne miremini:
88	ipse hanc acturust Iuppiter comoediam.
89	quid? admirati estis? quasi vero novom
90	nunc proferatur, Ióvem facere histrioniam;
91	etiam, histriones anno cum in proscaenio hic
92	Iovem invocarunt, venit, auxilio is fuit.
93	praeterea certo prodit in tragoedia.
94	hanc fabulam, inquam, hic Iuppiter hodie ipse aget,
95	et ego una cum illo. nunc vos animum advortite,
96	dum huius argumentum éloquar comoediae.
97	Haec urbs est Thebae. in illisce habitat aedibus
98	Amphitruo, natus Argis ex Argo patre,
99	quicum Alcumena est nupta, Electri filia.
100	is nunc Amphitruo praefectust legionibus,
101	nam cum Telobois bellum est Thebano poplo.
102	is prius quam hinc abiit ipsemet in exercitum,
103	gravidam Alcumenam úxorem fecit suam.
104	nam ego vos novisse credo iam ut sit páter meus,
105	quam liber harum rerum multarum siet
106	quantusque amator sit quod complacitum est semel.
107	is amare occepit Alcumenam clam virum
108	usuramque eius corporis cepit sibi,
109	et gravidam fecit is eam compressu suo.
110	nunc de Alcumena ut rem teneatis rectius,
111	utrimque est gravida, et ex viro et ex summo Iove.
112	et meus pater nunc intus hic cum illa cubat,
113	et haec ob eam rem nox est facta longior,
114	dum cum illa quacum volt voluptatem capit;
115	sed ita adsimulavit se, quasi Amphitruo siet.
116	nunc ne hunc ornatum vos meum admiremini,
117	quod ego huc processi sic cum servili schema:
118	veterem atque antiquam rem novam ad vos proferam,
119	propterea ornatus in novom incessi modum.
120	nam méus pater intus núnc est eccum Iuppiter;
121	in Amphitruonis vertit sese imaginem
122	omnesque eum esse censent servi qui vident:
123	ita versipellem se facit quando lubet.
124	ego servi sumpsi Sosiae mi imaginem,
125	qui cum Amphitruone abiit hinc in exercitum,
126	ut praeservire amanti meo possem patri
127	atque ut ne, qui essem, familiares quaererent,
128	versari crebro hic cum viderent me domi;
129	nunc, cum esse credent servom et conservom suom,
130	haud quisquam quaeret qui siem aut quid venerim.
131	pater nunc intus suo animo morem gerit:
132	cubat complexus cuius cupiens maxime est;
133	quae illi ad legionem facta sunt memorat pater
134	meus Alcumenae: ílla illum censet virum
135	suom esse, quae cum moecho est. ibi nunc meus pater
136	memorat, legiones hostium ut fugaverit,
137	quo pacto sit donis donatus plurimis.
138	ea dona, quae illic Amphitruoni sunt data,
139	abstulimus: facile meus pater quod volt facit.
140	nunc hodie Amphitruo veniet huc ab exercitu
141	et servos, cuius ego hanc feró imaginem.
142	nunc internosse ut nos possitis facilius,
143	ego has habebo úsque in petaso pinnulas;
144	tum meo patri autem torulus inerit aureus
145	sub petaso: id signum Amphitruoni non erit.
146	ea signa nemo hórum familiarium
147	videre poterit: verum vos videbitis.
148	sed Amphitruonis illic est servos Sosia:
149	a portu illíc nunc cum lanterna ádvenit.
150	abigam iam ego illum advenientem ab aedibus.
151	adeste: erit operae pretium híc spectantibus
152	Iovem et Mercurium facere hístrioniam.
153	Qui me álter est audácior homo aút qui confidéntior,
154	iuventútis mores qui sciam, qui hoc noctis solus ambulem?
155	quid faciam nunc, si tres viri me in carcerem compegerint?
156	inde crás quasi e promptaria cella depromar ad flagrum,
157	nec causam liceat dicere mihi, néque in ero quicquam auxili
158	nec quisquam sit quin me malo omnes esse dignum deputent.
159	íta quasi incudém me miserum hómines octo válidi caedant:
161	ita peregre adveniens hospitio publicitus accipiar.
163	haéc eri immodéstia
164	coegit, me qui hoc noctis a portu ingratiis excitavit.
165	nonne ídem hoc luci me míttere potuit?
166	opulénto homini hoc servitús dura est,
167	hoc mágis miser est divítis servos:
168	nóctesque diésque assiduó satis superque est
169	quód facto aut dícto adeost ópus, quietus ne sis.
170	ípse dominus díves, operis ét laboris expers,
171	quódcumque homini áccidit libére, posse retur:
172	aéquom esse putát, non reputát laboris quid sit.
173	nec aéquom anne iníquom imperét cogitábit.
174	ergo ín servitúte expetúnt multa iníqua:
175	habéndum et ferúndum hoc onúst cum labóre.
176	Satiúst me queri íllo modó servitútem:
177	hodié qui fuerim líber,
178	eúm nunc potívit patér servitútis,
179	hic qui verna natus est queritur.
180	Sum véro verna vérbero: num número mi in mentém fuit,
181	dis advenientem gratias pro meritis agere atque alloqui?
182	ne illi edepol si merito meo referre studeant gratiam,
183	aliquem hominem allegent qui mihi advenienti os occillet probe,
184	quoniam bene quae in me fecerunt ingrata ea habui atque inrita.
185	Facit ille quod volgo haud solent, ut quid se sit dignum sciat.
186	Quod numquam opinatus fui neque alius quisquam civium
187	sibi eventurum, id contigit, ut salvi poteremur domi.
188	victores victis hostibus legiones reveniunt domum,
189	duelló exstincto maximo atque internecatis hostibus.
190	quod multa Thebano poplo acerba obiecit funera,
191	id vi et virtute militum victum atque expugnatum oppidum est
192	imperio atque auspicio eri mei Amphitruonis maxime.
193	praeda atque agro adoriaque adfecit populares suos
194	regique Thebano Creoni regnum stabilivit suom.
195	me a portu praemisit domum, ut haec nuntiem uxori suae,
196	ut gesserit rem publicam ductu imperio auspicio suo.
197	ea nunc meditabor quo modo illi dicam, cum illo advenero.
198	si dixero mendacium, solens meo more fecero.
199	nam cum pugnabant maxume, ego tum fugiebam maxume;
200	verum quasi adfuerim tamen simulabo atque audita eloquar.
201	sed quo modo et verbis quibus me deceat fabularier,
202	prius ipse mecum etiam volo hic meditari. sic hoc proloquar.
203	Principio ut illo advenimus, ubi primum terram tetigimus,
204	continuo Amphitruo delegit viros primorum principes;
205	eos legat, Telobois iubet sententiam ut dicant suam:
206	si sine vi et sine bello velint rapta et raptores tradere,
207	si quae asportassent redderent, se exercitum extemplo domum
208	reducturum, abituros agro Argivos, pacem atque otium
209	dare illis; sin aliter sient animati neque dent quae petat,
210	sese igitur summa vi virisque eorum oppidum oppugnassere.
211	haec ubi Telobois ordine iterarunt quos praefecerat
212	Amphitruo, magnanimi viri freti virtute et viribus
213	superbe nimis ferociter legatos nostros increpant,
214	respondent bello se et suos tutari posse, proinde uti
215	propere irent , de suis finibus exercitus deducerent.
216	haec ubi legati pertulere, Amphitruo castris ilico
217	producit omnem exercitum. Teloboae contra ex oppido
218	legiones educunt suas nimis pulcris armis praeditas.
219	póstquam utrimque éxitum est máxima cópia,
220	dispertiti viri, dispertiti ordines,
221	nos nostras more nostro et modo instruximus
222	légiones, item hóstes contra légiones suas ínstruont.
223	deínde utrique ímperatóres in medium éxeunt,
224	éxtra turbam órdinum cólloquontúr simul.
225	convenit, victi utri sint eo proelio,
226	urbem agrum aras focos seque uti dederent.
227	postquam id actum est, tubae contra utrimque occanunt,
228	consonat terra, clamorem utrimque efferunt.
229	imperator utrimque, hinc et illinc, Iovi
230	vota suscipere, utrimque hortari exercitum.
231	tum pro se quisque id quod quisque potest et valet
232	edit, ferro ferit, tela frangunt, boat
233	caélum fremitú virum, ex spíritu atque anhélitu
234	nébula constát, cadunt vólnerum ví viri.
235	denique, ut voluimus, nostra superat manus:
236	hostes crebri cadunt, nostri contra ingruont
237	vicimus ví feroces.
238	sed †fugam in se tamen nemo convortitur
239	nec recedit loco quin statim rem gerat;
240	animam omittunt prius quam loco demigrent:
241	quisque ut steterat iacet optinetque ordinem.
242	hóc ubi Amphítruo erus cónspicatust,
243	ílico equités iubet déxtera indúcere.
244	equites parent citi: ab dextera maximo
245	cúm clamore involant ímpetu alacri,
246	foédant et próterunt hóstium cópias
247	iúre iniustas.
248	Numquam étiam quicquam adhúc verborum est prólocutus pérperam:
249	namque ego fui illi in re praesenti et meus, cum pugnatum est, pater.
250	Perduelles penetrant se in fugam; ibi nostris animus additust:
251	vortentibus Telobois telis complebantur corpora,
252	ipsusque Amphitruo regem Pterelam sua obtruncavit manu.
253	haec illic est pugnata pugna úsque a mani ad vesperum
254	(hoc adeo hoc commemini magis, quia illo die inpransus fui),
255	sed proelium id tandem diremit nox interventu suo.
256	postridie in castra ex urbe ad nos veniunt flentes principes:
257	velatis manibus orant ignoscamus peccatum suom,
258	deduntque se, divina humanaque omnia, urbem et liberos
259	in dicionem atque in arbitratum cuncti Thebano poplo.
260	post ob virtutem ero Amphitruoni patera donata aurea est,
261	qui Pterela potitare solitus est rex. haec sic dicam erae.
262	nunc pergam eri imperium exequi et me domum capessere.
263	Áttat, illic húc iturust. íbo ego illi óbviam,
264	neque ego huc hominem hodie ad aedis has sinam umquam accedere;
265	quando imago est huius in me, certum est hominem eludere.
266	et enim vero quoniam formam cépi huius ín med et statum,
267	decet et facta moresque huius habere me similes item.
268	itaque me malum esse oportet, callidum, astutum admodum
269	atque hunc, telo suo sibi, malitia a foribus pellere.
270	sed quid illúc est? caelum aspectat. observabo quam rem agat.
271	Certe edepol, si quicquamst aliud quod credam aut certo sciam,
272	credo ego hac noctu Nocturnum óbdormivisse ebrium.
273	nam neque se Septentriones quoquam in caelo commovent,
274	neque se Luna quoquam mutat atque uti exorta est semel,
275	nec Iugulae neque Vesperugo neque Vergiliae óccidunt.
276	ita statim stant signa, neque nox quoquam concedit die.
277	Perge, Nox, ut occepisti, gere patri morem meo:
278	optumo optume optumam operam das, datam pulchre locas.
279	Neque ego hac nocte longiorem me vidisse censeo,
280	nisi item unam, verberatus quam pependi perpetem;
281	eam quoque edepol etiam multo haec vicit longitudine.
282	credo edepol equidem dormire Solem, atque adpotum probe;
283	mira sunt nisi invitavit sese in cena plusculum.
284	Ain vero, verbero? deos esse tui similis putas?
285	ego pol te istis tuis pro dictis et male factis, furcifer,
286	accipiam; modo sis veni huc: invenies infortunium.
287	Vbi sunt isti scortatores, qui soli inviti cubant?
288	haec nox scita est exercendo scorto conducto male.
289	Meus pater nunc pro huius verbis recte et sapienter facit,
290	qui complexus cum Alcumena cubat amans animo obsequens.
291	Ibo ut erus quod imperavit Alcumenae nuntiem.
292	sed quis hic ést homo, quem ante aedis video hoc noctis? non placet.
293	Nullust hoc metuculosus aeque.
293b	Mi in mentem venit,
294	illic homó hoc dé umero volt pallium detexere.
295	Timet homo: deludam ego illum.
295b	Perii, dentes pruriunt;
296	certe advenientem hic me hospitio pugneo accepturus est.
297	credo misericors est: nunc propterea quod me meus erus
298	fecit ut vigilarem, hic pugnis faciet hodie ut dormiam.
299	oppido interii. obsecro hercle, quantus et quam validus est.
300	Clare advorsum fabulabor, ut hic auscultet quae loquar;
301	igitur magis demum maiorem in sese concipiet metum.
302	agite, pugni, iam diu est quom ventri victum non datis:
303	iam pridem videtur factum, heri quod homines quattuor
304	in soporem collocastis nudos.
304b	Formido male,
305	né ego hic nomen meum commutem et Quintus fiam e Sosia;
306	quattuor nudos sopori se dedisse hic autumat:
307	metuo ne numerum augeam illum.
307b	em, nunciam ergo: sic volo.
308	Cingitur: certe expedit se.
308b	Non feret quin vapulet.
309	Quis homo?
309b	Quisquis homo huc profecto venerit, pugnos edet.
310	Apage, non placet me hoc noctis esse: cenavi modo;
311	proin tu istam cenam largire, si sapis, esurientibus.
312	Haud malum huic est pondus pugno.
312b	Perii, pugnos ponderat.
313	Quid si ego illum tractim tangam, ut dormiat?
313b	Servaveris,
314	nam continuas has tris noctes pervigilavi.
314b	Pessumest,
315	facimus nequiter, ferire malam male discit manus;
316	alia forma ésse oportet quem tu pugno legeris.
317	Illic homo me interpolabit meumque os finget denuo.
318	Exossatum os esse oportet quem probe percusseris.
319	Mirum ni hic me quasi murenam éxossare cogitat.
320	ultro istunc qui exossat homines. perii, si me aspexerit.
321	Olet homo quidam malo suo.
321b	ei, numnam ego óbolui?
322	Atque haud longe abesse oportet, verum longe hinc afuit.
323	Illic homo superstitiosust.
323b	Gestiunt pugni mihi.
324	Si in me exercituru's exerciturus es , quaeso in parietem ut primum domes.
325	Vox mi ad aures advolavit.
325b	Né ego homo infelix fui,
326	qui non alas intervelli: volucrem vocem gestito.
327	Illic homo a me sibi malam rem arcessit iumento suo.
328	Non equidem ullum habeo iumentum.
328b	Onerandus est pugnis probe.
329	Lassus sum hercle, navi ut vectus huc sum: etiam nunc nauseo;
330	vix incedo inanis, ne ire posse cum onere existimes.
331	Certe enim hic nescio quis loquitur.
331b	Salvos sum, non me videt:
332	nescioquem loqui autumat; mihi certo nomen Sosiaest.
333	Hinc enim míhi dextra vox auris, ut videtur, verberat.
334	Metuo, vocis ne vicem hodie hic vapulem, quae hunc verberat.
335	Optume eccum incedit ad me.
335b	Timeo, totus torpeo.
336	non edepol nunc ubi terrarum sim scio, si quis roget,
337	neque miser me commovere possum prae formidine.
338	ilicet, mandata eri perierunt una et Sosia.
339	verum certum est confidenter hominem contra conloqui,
340	qui possim videri huic fortis, a me ut abstineat manum.
341	Quo ambulas tu, qui Volcanum in cornu conclusum geris?
342	Quid id exquiris tu, qui pugnis os exossas hominibus?
343	Servosne es an liber?
343b	Vtcumque animo conlibitum est meo.
344	Ain vero?
344b	Aio enim vero.
344c	Verbero.
344d	Mentiris nunc.
345	At iam faciam ut verum dicas dicere.
345b	Quid eo est opus?
346	Possum scire, quo profectus, cuius sis aut quid veneris?
347	Húc eo, eri iussu, eius sum servos. numquid nunc es certior?
348	Ego tibi istam hodie, sceleste, comprimam linguam.
348b	Haud potes:
349	bene pudiceque adservatur.
349b	Pergin argutarier?
350	quid apud hasce aedis negoti ést tibi?
350b	Immo quid tibi est?
351	Rex Creo vigiles nocturnos singulos semper locat.
352	Bene facit: quia nos eramus peregre, tutatust domi;
353	at nunc abi sane, advenisse familiares dicito.
354	Nescio quam tu familiaris sis: nisi actutum hinc abis,
355	familiaris accipiere faxo haud familiariter.
356	Hic inquam habito ego atque horunc servos sum.
356b	At scin quo modo?
357	faciam ego hodie te superbum, nisi hinc abis.
357b	Quonam modo?
358	Auferere, non abibis, sí ego fustem sumpsero.
359	Quin me esse huius familiai familiarem praedico.
360	Vide sis quam mox vapulare vis, nisi actutum hinc abis.
361	Tun domo prohibere peregre me advenientem postulas?
362	Haecine tua domust?
362b	Ita inquam.
362c	Quis erus est igitur tibi?
363	Amphitruo, qui nunc praefectust Thebanis legionibus,
364	quicum nupta est Alcumena.
364b	Quid ais? quid nomen tibi est?
365	Sosiam vocant Thebani, Davo prognatum patre.
366	Ne tu istic hodie malo tuo compositis mendaciis
367	advenisti, audaciai columen, consutis dolis.
368	Immo equidem tunicis consutis huc advenio, non dolis.
369	At mentiris etiam: certo pedibus, non tunicis venis.
370	Ita profecto.
370b	Nunc profecto vapula ob mendacium.
371	Non edepol volo profecto.
371b	At pol profecto ingratiis.
372	hoc quidem profecto certum est, non est arbitrarium.
373	Tuam fidem obsecro.
373b	Tun te audes Sosiam esse dicere,
374	quí ego sum?
374b	Perii.
374c	Parum etiam, praeut futurum est, praedicas.
375	quoius nunc es?
375b	Tuos, nam pugnis usu fecisti tuom.
376	pro fidem, Thebani cives.
376b	Etiam clamas, carnifex?
377	loquere, quid venisti?
377b	Vt esset quem tu pugnis caederes.
378	Cuius es?
378b	Amphitruonis, inquam, Sosia.
378c	Ergo istoc magis,
379	quia vaniloquo's vaniloquus es , vapulabis: ego sum, non tu, Sosia.
380	Ita di faciant, ut tu potius sis atque ego te ut verberem.
381	Etiam muttis?
381b	Iam tacebo.
381c	Quis tibi erust?
381d	Quem tu voles.
382	Quid igitur? qui nunc vocare?
382b	Nemo nisi quem iusseris.
383	Amphitruonis te esse aiebas Sosiam.
383b	Peccaveram,
384	nam Amphitruonis †socium ne me esse volui dicere.
385	Scibam equidem nullum esse nobis nisi me servom Sosiam.
386	fugit te ratió.
386b	Vtinam istuc pugni fecissent tui.
387	Ego sum Sosia ille quem tu dudum esse aiebas mihi.
388	Obsecro ut per pacem liceat te alloqui, ut ne vapulem.
389	Immo indutiae parumper fiant, si quid vis loqui.
390	Non loquar nisi pace facta, quando pugnis plus vales.
391	Dic si quid vis, non nocebo.
391b	Tuae fide credo?
391c	Meae.
392	Quid si falles?
392b	Tum Mercurius Sosiae iratus siet.
393	Animum advorte. nunc licet mihi libere quidvis loqui.
394	Amphitruonis ego sum servos Sosia.
394b	Etiam denuo?
395	Pacem feci, foedus feci. vera dico.
395b	Vapula.
396	Vt libet quid tibi libet fac, quoniam pugnis plus vales;
397	verum, utut es facturus, hoc quidem hercle haud reticebo tamen.
398	Tu me vivos hodie numquam facies quin sim Sosia.
399	Certe edepol tu me alienabis numquam quin noster siem;
400	nec nobis praeter med alius quisquam est servos Sosia.
401	qui cum Amphitruone hinc una ieram in exercitum.
402	Hic homo sanus non est.
402b	Quod mihi praedicas vitium, id tibi est.
403	quid, malum, non súm ego servos Amphitruonis Sosia?
404	nonne hac noctu nostra navis huc ex portu Persico
405	venit, quae me advexit? nonne me huc erus misit meus?
406	nonne ego nunc sto ante aedes nostras? non mi est lanterna in manu?
407	non loquor, nón vigilo? nonne hic homo módo me pugnis contudit?
408	fecit hercle, nam etiam misero nunc mihi malae dolent.
409	quid igitur ego dubito, aut cur non intro eo in nostram domum?
410	Quid, domum vostram?
410b	Ita enim vero.
410c	Quin quae dixisti modo
411	omnia ementitu's ementitus es : equidem Sosia Amphitruonis sum.
412	nam noctu hac soluta est navis nostra e portu Persico,
413	et ubi Pterela rex regnavit oppidum expugnavimus,
414	et legiones Teloboarum vi pugnando cepimus,
415	et ipsus Amphitruo optruncavit regem Pterelam in proelio.
416	Egomet mihi non credo, cum illaec autumare illum audio;
417	hic quidem cérte quae illic sunt res gestae memorat memoriter.
418	sed quid ais? quid Amphitruoni doni a Telobois datum est?
419	Pterela rex qui potitare solitus est patera aurea.
420	Elocutus est. ubi patera nunc est?
420b	Est in cistula;
421	Amphitruonis obsignata signo est.
421b	Signi dic quid est?
422	Cum quadrigis Sol exoriens. quid me captas, carnufex?
423	Argumentis vicit, aliud nomen quaerundum est mihi.
424	nescio unde haec hic spectavit. iám ego hunc decipiam probe;
425	nam quod egomet solus feci, nec quisquam alius affuit,
426	in tabernaclo, id quidem hodie numquam poterit dicere.
427	si tu Sosia es, legiones cum pugnabant maxume,
428	quid in tabernaclo fecisti? victus sum, si dixeris.
429	Cadus erat vini, inde implevi hírneam.
429b	Ingressust viam.
430	Eam ego, ut matre fuerat natum, vini éduxi meri.
431	Factum est illud, ut ego illíc vini hirneam ebiberim meri.
432	mira sunt nisi latuit intus illic in illac hirnea.
433	Quid nunc? vincon argumentis, te non esse Sosiam?
434	Tu negas med esse?
434b	Quid ego ni negem, qui egomet siem?
435	Per Iovem iuro med esse neque me falsum dicere.
436	At ego per Mercurium iuro, tibi Iovem non credere;
437	nam iniurato scio plus credet mihi quam iurato tibi.
438	Quis ego sum saltem, si non sum Sosia? te interrogo.
439	Vbi ego Sosia nolim esse, tu esto sane Sosia;
440	nunc, quando ego sum, vapulabis, ni hinc abis, ignobilis.
441	Certe edepol, quom illum contemplo et formam cognosco meam,
442	quem ad modum ego sum (saepe in speculum inspexi), nimis similest mei;
443	itidem habet petasum ac vestitum: tam consimilest atque ego;
444	sura, pes, statura, tonsus, oculi, nasum vel labra,
445	malae, mentum, barba, collus: totus. quid verbis opust?
446	si tergum cicatricosum, nihil hoc similist similius.
447	sed quom cogito, equidem certo idem sum qui semper fui.
448	novi erum, novi aedis nostras; sane sapio et sentio.
449	non ego illi obtempero quod loquitur. pultabo foris.
450	Quó agis te?
450b	Domum.
450c	Quadrigas si nunc inscendas Iovis
451	atque hinc fugias, ita vix poteris effugere infortunium.
452	Nonne erae meae nuntiare quod erus meus iussit licet?
453	Tuae si quid vis nuntiare: hanc nostram adire non sinam.
454	nam si me inritassis, hodie lumbifragium hinc auferes.
455	Abeo potius. di immortales, obsecro vostram fidem,
456	ubi ego perii? ubi immutatus sum? ubi ego formam perdidi?
457	an egomet me illic reliqui, si forte oblitus fui?
458	nám hic quidem omnem imaginem meam, quae antehac fuerat, possidet.
459	vivo fit quod numquam quisquam mortuo faciet mihi.
460	ibo ad portum atque haec uti sunt facta ero dicam meo;
461	nisi etiam is quoque me ignorabit: quod ille faxit Iuppiter,
462	ut ego hodie ráso capite calvos capiam pilleum.—
463	Bene próspere hoc hodie operis processit mihi:
464	amovi a foribus maximam molestiam,
465	patri ut liceret tuto illam amplexarier.
466	iam ille illuc ad erum cum Amphitruonem advenerit,
467	narrabit servom hinc sese a foribus Sosiam
468	amovisse; ille adeo illum mentiri sibi
469	credet, neque credet huc profectum, ut iusserat.
470	erroris ambo ego illos et dementiae
471	complebo atque omnem Amphitruonis familiam,
472	adeo usque, satietatem dum capiet pater
473	illius quám amat. igitur demum omnes scient
474	quae facta. denique Alcumenam Iuppiter
475	redigét antiquam coniugi in concordiam.
476	nam Amphitruo actutum uxori turbas conciet
477	atque insimulabit eam probri; tum meus pater
478	eam séditionem illi in tranquillum conferet.
479	nunc de Alcumena dudum quod dixi minus,
480	hodie illa pariet filios geminos duos
481	alter decumo post mense nascetur puer
482	quam seminatust, alter mense septumo;
483	eorum Ámphitruonis alter est, alter Iovis:
484	verum minori puero maior est pater,
485	minor maiori. iamne hoc scitis quid siet?
486	sed Alcumenae huius honoris gratia
487	pater curavit uno ut fetu fieret,
488	uno ut labore absolvat aerumnas duas.
489	et ne in suspicione ponatur stupri
490	et clandestina ut celetur consuetio.
491	quamquam, ut iam dudum dixi, resciscet tamen
492	Amphitruo rem omnem. quid igitur? nemo id probro
493	profecto ducet Alcumenae; nam deum
494	non par videtur facere, delictum suom
495	suamque ut culpam expetere in mortalem ut sinat.
496	orationem comprimam: crepuit foris.
497	Amphitruo subditivos eccum exit foras
498	cum Alcumena uxore usuraria.
499	Béne vale, Alcumena, cura rem communem, quod facis;
500	atque inperce quaeso: menses iam tibi esse actos vides.
501	mihi necesse est ire hinc; verum quod erit natum tollito.
502	Quid istuc est, mi vir, negoti, quod tu tam subito domo
503	abeas?
503b	Edepol haud quod tui me neque domi distaedeat;
504	sed ubi summus imperator non adest ad exercitum,
505	citius quod non facto est usus fit quam quod facto est opus.
506	Nimis hic scitust sycophanta, qui quidem meus sit pater.
507	observatote eum , quam blande mulieri palpabitur.
508	Ecastor te experior quanti facias uxorem tuam.
509	Satin habes, si feminarum nulla est quam aeque diligam?
510	Edepol ne illa si istis rebus te sciat operam dare,
511	ego faxim ted Amphitruonem esse malis, quam Iovem.
512	Experiri istuc mavellem me quam mi memorarier.
513	prius abis quam lectus ubi cubuisti concaluit locus.
514	heri venisti media nocte, nunc abis. hocin placet?
515	Accedam atque hanc appellabo et subparasitabor patri.
516	numquam edepol quemquam mortalem credo ego uxorem suam
517	sic ecflictim amare, proinde ut hic te ecflictim deperit.
518	Carnufex, non ego te novi? ábin e conspectu meo?
519	quid tibi hanc curatio est rem, verbero, aut muttitio?
520	quoii ego iam hoc scipione—
520b	Ah noli.
520c	Muttito modo.
521	Nequiter paene expedivit prima parasitatio.
522	Verum quod tu dicis, mea uxor, non te mi irasci decet.
523	clanculum abii a legione: operam hanc subrupui tibi,
524	ex me primo ut prima scires, rem ut gessissem publicam.
525	ea tibi omnia enarravi. nisi te amarem plurimum,
526	non facerem.
526b	Facitne ut dixi? timidam palpo percutit.
527	Nunc, ne legio persentiscat, clam illuc redeundum est mihi,
528	ne me uxorem praevertisse dicant prae re publica.
529	Lacrimantem ex abitu concinnas tu tuam uxorem.
529b	Tace,
530	ne corrumpe oculos, redibo actutum.
530b	Id actutum diu est.
531	Non ego te hic lubens relinquo neque abeo abs te.
531b	Sentio,
532	nam qua nocte ad me venisti, eadem abis.
532b	Cur me tenes?
533	tempus est : exire ex urbe prius quam lucescat volo.
534	nunc tibi hanc pateram, quae dono mi illi ob virtutem data est,
535	Pterela rex qui potitavit, quem ego mea occidi manu,
536	Alcumena, tibi condono.
536b	Facis ut alias res soles.
537	ecastor condignum donum, qualest qui donum dedit.
538	Immo sic: condignum donum, qualest cui dono datumst.
539	Pergin autem? nonne ego possum, furcifer, te perdere?
540	Noli amabo, Amphitruo, irasci Sosiae causa mea.
541	Faciam ita ut vis.
541b	Ex amore hic admodum quam saevos est.
542	Numquid vis?
542b	Vt quom absim mé ames, me tuam te absente tamen.
543	Eamus, Amphitruo. lucescit hoc iam.
543b	Abi prae, Sosia,
544	iam ego sequar. numquid vis?
544b	Etiam: ut actutum advenias.
544c	Licet,
545	prius tuá opinione híc adero: bonum ánimum habe.—
546	nunc te, nox, quae me mansisti, mitto uti cedas die,
547	ut mortalis inlucescat luce clara et candida.
548	atque quanto, nox, fuisti longior hac proxuma,
549	tanto brevior dies ut fiat faciam, ut aeque disparet.
550	sed dies e nocte accedat. ibo et Mercurium sequar.—
551	Age í tu secúndum.
551b	Sequór, subsequór te.
552	Scelestissimum te arbitror.
552b	Nam quam ob rem?
553	Quia id quod neque est neque fuit neque futurum est
554	mihi praedicas.
554b	Eccere, iam tuatim
555	facis tu , ut tuis nulla apud te fides sit.
556	Quid est? quo modo? iam quidem hercle ego tibi istam
557	scelestam, scelus, linguam abscidam.
557b	Tuos sum,
558	proinde ut commodumst et lubet quidque facias;
559	tamen quin loquar haec uti facta sunt hic,
560	numquam ullo modo me potes deterrere.
561	Scelestissime, audes mihi praedicare id,
562	domi te esse nunc, qui hic ades?
562b	Vera dico.
563	Malum quod tibi di dabunt, atque ego hodie
564	dabo.
564b	Istuc tibist in manu, nam tuos sum.
565	Tun me, verbero, audes erum ludificari?
566	tune id dicere audes, quod nemo umquam homo antehac
567	vidit nec potest fieri, tempore uno
568	homo idem duobus locis ut simul sit?
569	Profecto ut loquor res ita est.
569b	Iuppiter te
570	perdat.
570b	Quid mali súm, ere, tua ex re promeritus?
571	Rogasne, improbe, etiam, qui ludos facis me?
572	Meritó maledicás mihi, si id ita factum est.†
573	verum haud mentior, resque uti facta dico.
574	Homo hic ébrius est, ut opínor.
575	Útinam ita essem.
575b	Optás quae facta.
575c	Égone?
575d	Tu istic. úbi bibisti?
576	Nusquam equidem bibi.
576b	Quid hoc sit hominis?
576c	equidem decies dixi:
577	domi ego sum, inquam, écquid audis? et apud te adsum Sosia idem.
578	satin hoc plane, satin diserte, ere, nunc videor
579	tibi locutus esse?
579b	Vah,
580	ápage te a me.
580b	Quíd est negoti?
581	Péstis te tenet.
581b	Nám quor istuc
582	dicis? equidem valeo et salvos
583	sum recte, Amphitruo.
583b	At te ego faciam
584	hodie proinde ac meritus es,
584a	ut minus valeas et miser sis,
584b	salvos domum si rediero: iam
585a	sequere sis, erum qui ludificas
585b	dictis delirantibus,
586	qui quoniam erus quod imperavit neglexisti persequi,
587	nunc venis etiam ultro inrisum dominum: quae neque fieri
588	possunt neque fando umquam accepit quisquam profers, carnifex;
589	quoius ego hodie in tergum faxo ista expetant mendacia.
590	Amphitruo, miserrima istaec miseria est servo bono,
591	apud erum qui vera loquitur, si id vi verum vincitur.
592	Quo id, malum, pacto potest nam (mecum argumentis puta)
593	fieri, nunc uti tu et hic sis et domi? id dici volo.
594	Sum profecto et hic et illíc. hoc cuivis mirari licet,
595	neque tibi istuc mirum mágis videtur quam mihi.
596	Quo modo?
596b	Nihilo, inquam, mirum magis tibi istuc quam mihi;
597	neque, ita me di ament, credebam primo mihimet Sosiae,
598	donec Sosia illic egomet fecit sibi uti crederem.
599	ordine omne, uti quicque actum est, dúm apud hostis sedimus,
600	edissertavit. tum formam una abstulit cum nomine.
601	neque lac lactis magis est simile quam ille ego similest mei.
602	nam ut dudum ante lucem a portu me praemisisti domum—
603	Quid igitur?
603b	Prius multo ante aedis stabam quam illo adveneram.
604	Quas, malum, nugás? satin tu sanus es?
604b	Sic sum ut vides.
605	Huic homini nescio quid est mali mala obiectum manu,
606	postquam a me abiit.
606b	Fateor, nam sum obtusus pugnis pessume.
607	Quis te verberavit?
607b	Egomet memet, qui nunc sum domi.
608	Cave quicquam, nisi quod rogabo te, mihi responderis.
609	omnium primum iste qui sit Sosia, hoc dici volo.
610	Tuos est servos.
610b	Mihi quidem uno te plus etiam est quam volo,
611	neque postquam sum natus habui nisi te servom Sosiam.
612	At ego nunc, Amphitruo, dico: Sosiam servom tuom
613	praeter me alterum, inquam, adveniens faciam ut offendas domi,
614	Davo prognatum patre eodem quo égo sum, forma, aetate item
615	qua égo sum. quid opust verbis? geminus Sosia hic factust tibi.
616	Nimia memoras mira. sed vidistin uxorem meam?
617	Quin intro ire in aedis numquam licitum est.
617b	Quis te prohibuit?
618	Sosia ille, quem iam dudum dico, is qui me contudit.
619	Quis istic Sosia est?
619b	Ego, inquam. quotiens dicendum est tibi?
620	Sed quid ais? num obdormivisti dudum?
620b	Nusquam gentium.
621	Ibi forte istum si vidisses quendam in somnis Sosiam—
622	Non soleo ego somniculose éri imperia persequi.
623	vigilans vidi, vigilans nunc te video, vigilans fabulor,
624	vigilantem ille me iam dudum vigilans pugnis contudit.
625	Quis homo?
625b	Sosia, inquam, ego ille. quaeso, nonne intellegis?
626	Qui, malum, intellegere quisquam potis est? ita nugas blatis.
627	Verum actutum nosces, quom illum nosces servom Sosiam.
628	Sequere hac igitur me, nam mi istuc primum exquisito est opus.
629	sed vide ex navi efferantur quae imperavi iam omnia.
630	Et memor sum et diligens, ut quae imperes compareant;
631	non ego cum vino simitu ébibi imperium tuom.
632	Vtinam di faxint, infecta dicta re eveniant tua.
633	Satín parva rés est volúptatum in víta atque in aétate agúnda
634	praequám quod moléstum est? ita cuíque comparátum est in aétate hominum;
635	ita dívis est plácitum, volúptatem ut maéror comés consequátur:
636	quin íncommodí plus malíque ilico ádsit, boní si optigít quid.
637	nam ego íd nunc expérior domo átque ipsa dé me sció, cui volúptas
638	parúmper datást, dum virí mei míhi potéstas vidéndi fuit
639	noctem únam modo; átque is repénte abiit á me hinc ánte lucem.
640	sola híc mihi nunc vídeor, quia ílle hinc abést quem ego amó praeter omnes.
641	plus aégri ex ábitu virí, quam ex advéntu volúptatis cépi. sed hóc me beát
642	saltém, quom perduéllis vicít et domúm laudis cómpos revénit:
643	id sólacio est.
644	absít, dum modó laude párta
645	domúm recipiát se; feram ét perferam úsque
646	abitum éius ánimo forti átque offirmáto, id módo si mercédis
647	datúr mi, ut meús victor vír belli clúeat.
648	satis mi esse ducam.
648b	virtús praemium ést optimúm;
649	virtús omnibús rebus ánteit profécto:
650	libértas salús vita rés et paréntes, patria ét prognáti
651	tutántur, servántur:
652	virtús omnia ín sese habét, omnia ádsunt
653	bona quém penest vírtus.
654	Édepol me uxori éxoptatum crédo adventurúm domum,
655	quae me amat, quam contra amo, praesertim re gesta bene,
656	victis hostibus: quos nemo posse superari ratust,
657	eos auspicio meo atque ductu primo coetu vicimus.
658	certe enim méd illi expectatum optato venturum scio.
659	Quid? me non rere expectatum amicae venturum meae?
660	Meus vir hic quidem est.
660b	Séquere hac tu me.
660c	Nam quid ille revortitur
661	qui dudum properare se aibat? án ille me temptat sciens
662	atque id se volt experiri, suom abitum ut desiderem?
663	ecastor med haud invita se domum recipit suam.
664	Amphitruo, redire ad navem meliust nos.
664b	Qua gratia?
665	Quia domi daturus nemo est prandium advenientibus.
666	Qui tibi nunc istuc in mentemst?
666b	Quia enim sero advenimus.
667	Qui?
667b	Quia Alcumenam ante aedis stare saturam intellego.
668	Gravidam ego illanc hic reliqui quóm abeo.
668b	Ei perii miser.
669	Quid tibi est?
669b	Ad aquam praebendam commodum adveni domum,
670	decumo post mense, ut rationem te putare intellego.
671	Bono animo es.
671b	Scin quam bono animo sim? si situlam cepero,
672	numquam edepol tu mihi divini creduis post hunc diem,
673	ní ego illi puteo, si occepso, ánimam omnem intertraxero.
674	Sequere hac me modo; alium ego isti rei allegabo, ne time.
675	Magis nunc me meum officium facere, si huic eam advorsum, arbitror.
676	Amphitruo uxorem salutat laetus speratam suam,
677	quam omnium Thebis vir unam esse optimam diiudicat,
678	quamque adeo cives Thebani vero rumiferant probam.
679	valuistin usque? exspectatun advenio?
679b	Haud vidi magis.
680	exspectatum eum salutat magis haud quicquam quam canem.
681	Et quom te †gravidam et quom te pulchre plenam aspicio, gaudeo.
682	Obsecro ecastor, quid tu me deridiculi gratia
683	sic salutas atque appellas, quasi dudum non videris
684	quasique nunc primum recipias te domum huc ex hostibus?
685	atque me nunc proinde appellas quasi multo post videris?
686	Immo equidem te nisi nunc hodie nusquam vidi gentium.
687	Cur negas?
687b	Quia vera didici dicere.
687c	Haud aequom facit
688	qui quod didicit id dediscit. an periclitamini
689	quid animi habeam? sed quid huc vos revortimini tam cito?
690	an te auspicium commoratum est an tempestas continet
691	qui non abiisti ad legiones, ita uti dudum dixeras?
692	Dudum? quam dudum istuc factum est?
692b	Temptas. iam dudum, modo.
693	Qui istuc potis est fieri, quaeso, ut dicis: iam dudum, modo?
694	Quid enim censes? te ut deludam contra lusorem meum,
695	qui nunc primum te advenisse dicas, modo qui hinc abieris.
696	Haec quidem deliramenta loquitur.
696b	Paulisper mane,
697	dum edormiscat unum somnum.
697b	Quaene vigilans somniat?
698	Equidem ecastor vigilo, et vigilans id quod factum est fabulor.
699	nam dudum ante lucem et istunc et te vidi.
699b	Quo in loco?
700	Hic in aedibús ubi tu habitas.
700b	Numquam factum est.
700c	Non taces?
701	quid si e portu navis huc nos dormientis detulit?
702	Etiam tu quoque adsentaris húic?
702b	Quid vis fieri?
703	non tu scis? Bacchae bacchanti si velis advorsarier,
704	ex insana insaniorem facies, feriet saepius;
705	si obsequare, una resolvas plaga.
705b	At pol qui certa res
706	hanc est obiurgare, quae me hódie advenientem domum
707	noluerit salutare.
707b	Inritabis crabrones.
707c	Tace.
708	Alcumena, unum rogare te volo.
708b	Quid vis roga.
709	Num tibi aut stultitia accessit aut superat superbia?
710	Qui istuc in mentemst tibi ex me, mi vir, percontarier?
711	Quia salutare advenientem me solebas antidhac,
712	appellare, itidem ut pudicae suos viros quae sunt solent.
713	eo more expertem te factam adveniens offendi domi.
714	Ecastor equidem te certo heri advenientem ílico,
715	et salutavi et valuissesne usque exquisivi simul,
716	mi vir, et manum prehendi et osculum tetuli tibi.
717	Tun heri hunc salutavisti?
717b	Et te quoque etiam, Sosia.
718	Amphitruo, speravi ego istam tibi parituram filium;
719	verum non est puero gravida.
719b	Quid igitur?
719c	Insania.
720	Equidem sana sum et deos quaeso, ut salva pariam filium.
721	verum tu malum mágnum habebis, si hic suom officium facit:
722	ob istuc omen, ominator, capies quod te condecet.
723	Enim vero praegnati oportet et malum et malum dari,
724	ut quod obrodat sit, animo si male esse occeperit.
725	Tu me heri hic vidisti?
725b	Ego, inquam, si vis decies dicere.
726	In somnis fortasse.
726b	Immo vígilans vigilantem.
726c	Ei misero mihi.
727	Quid tibi est?
727b	Delirat uxor.
727c	Atra bili percita est.
728	nulla res tam delirantis homines concinnat cito.
729	Vbi primum tibi sensisti, mulier, impliciscier?
730	Equidem ecastor sana et salva sum.
730b	Quor igitur praedicas,
731	té heri me vidisse, qui hac noctu in portum advecti sumus?
732	ibi cenavi atque ibi quievi in navi noctem perpetem,
733	neque meum pedem huc íntuli etiam in aedis, ut cum exercitu
734	hinc profectus sum ad Teloboas hostis eosque ut vicimus.
735	Immo mecum cenavisti et mecum cubuisti.
735b	Quid est?
736	Vera dico.
736b	Non de hac quidem hercle re; de áliis nescio.
737	Primulo diluculo abiisti ad legiones.
737b	Quo modo?
738	Recte dicit, ut commeminit: somnium narrat tibi.
739	sed, mulier, postquam experrecta es, te prodigiali Iovi
740	aut mola salsa hodie aut ture comprecatam oportuit.
741	Vae capiti tuó.
741b	Tua istuc refert—si curaveris.
742	Iterum iám hic in me inclementer dicit, atque id sine malo.
743	Tace tu. tu dic: egone abs te abii hinc hodie cum diluculo?
744	Quis igitur nisi vos narravit mi, illi ut fuerit proelium?
745	An etiam id tu scis?
745b	Quippe qui éx te audivi, ut urbem maximam
746	expugnavisses regemque Pterelam tute occideris.
747	Egone istuc dixi?
747b	Tute istic, etiam adstante hoc Sosia.
748	Audivistin tu me narrare haec hodie?
748b	Vbi ego audiverim?
749	Hanc roga.
749b	Me quidem praesente numquam factum est, quod sciam.
750	Mirum quin te adversus dicat.
750b	Sosia, age me huc aspice.
751	Specto.
751b	Vera volo loqui te, nolo adsentari mihi.
752	audivistin tu hodie me illi dicere ea quae illa autumat?
753	Quaeso edepol, num tu quoque etiam insanis, quom id me interrogas,
754	qui ipsus equidem nunc primum istanc tecum conspicio simul?
755	Quid nunc, mulier? audin illum?
755b	Ego véro, ac falsum dicere.
756	Neque tu illi neque mihi viro ipsi credis?
756b	Eo fit quia mihi
757	plurimum credo et scio istaec facta proinde ut proloquor.
758	Tun me heri advenisse dicis?
758b	Tun te abiisse hodie hinc negas?
759	Nego enim vero, et me advenire nunc primum aio ad te domum.
760	Obsecro, etiamne hoc negabis, te auream pateram mihi
761	dédisse dono hodié, qua te illi donatum esse dixeras?
762	Neque edepol dedi neque dixi; verum ita animatus fui
763	itaque nunc sum, ut ea te patera donem. sed quis istúc tibi
764	dixit?
764b	Ego equidem ex te audivi et ex tua accepi manu
765	pateram.
765b	Mane, mane, obsecro te. nimis demiror, Sosia,
766	qui illaec illic me donatum esse aurea patera sciat,
767	nisi tu dudum hanc convenisti et narravisti haec omnia.
768	Neque edepol ego dixi neque istam vidi nisi tecum simul.
769	Quid hoc sit hominis?
769b	Vin proferri pateram?
769c	Proferri volo.
770	Fiat. heus tu, Thessala, intus pateram proferto foras,
771	qua hódie meus vir donavit me.
771b	Secede huc tu, Sosia,
772	enim vero illud praeter alia mira miror maxime,
773	si haec habet páteram illam.
773b	An etiam credis id, quae in hac cistellula
774	tuo signo obsignata fertur?
774b	Salvom signum est?
774c	Inspice.
775	Recte, ita est ut obsignavi.
775b	Quaeso, quin tu istanc iubes
776	pro cerrita circumferri?
776b	Edepol qui facto est opus;
777	nam haec quidem edepol laruarum plenast.
777b	Quid verbis opust?
778	em tibi pateram, eccam.
778b	Cedo mi.
778c	Age aspice huc sis nunciam
779	tu qui quae facta infitiare; quem égo iam hic convincam palam.
780	estne haec patera, qua donatu's donatus es illi?
780b	Summe Iuppiter,
781	quid ego video? haec ea est profecto patera. perii, Sosia.
782	Aut pol haec praestigiatrix multo mulier maxima est
783	aut pateram hic inesse oportet.
783b	Agedum, exsolve cistulam.
784	Quid ego istam exsolvam? obsignatast recte, res gesta est bene:
785	tu peperisti Ámphitruonem, ego alium peperi Sosiam;
786	nunc si patera pateram peperit, omnes congeminavimus.
787	Certum est aperire atque inspicere.
787b	Vide sis signi quid siet,
788	ne posterius in me culpam conferas.
788b	Aperi modo;
789	nam haec quidem nos delirantis facere dictis postulat.
790	Vnde haec igitur est nisi abs te quae mihi dono data est?
791	Opus mi est istuc exquisito.
791b	Iuppiter, pro Iuppiter.
792	Quid tibi est?
792b	Hic patera nulla in cistulast.
792c	Quid ego audio?
793	Id quod verúmst.
793b	At cum cruciatu iam, nisi apparet, tuo.
794	Haec quidem apparet.
794b	Quis igitur tibi dedit?
794c	Qui me rogat.
795	Me captas, quia tute ab navi clanculum huc alia via
796	praecucurristi, atque hinc pateram tute exemisti atque eam
797	huic dedisti, post hanc rursum óbsignasti clanculum.
798	Ei mihi, iam tu quoque huius adiuvas insaniam?
799	ain heri nos advenisse huc?
799b	Aio, adveniensque ilico
800	me salutavisti, et ego te, et osculum tetuli tibi.
801	Iam illud non placet principium de osculo.
801b	Perge exsequi.
802	Lavisti.
802b	Quid postquam lavi?
802c	Accubuisti.
802d	Euge optime.
803	nunc exquire.
803b	Ne interpella. perge porro dicere.
804	Cena adposita est; cenavisti mecum, ego accubui simul.
805	In eodem lectó?
805b	In eodem.
805c	Ei, non placet convivium.
806	Sine modo argumenta dicat. quid postquam cenavimus?
807	Te dormitare aibas; mensa ablata est, cubitum hinc abiimus.
808	Vbi tu cubuisti?
808b	In eodem lectó tecum una in cubiculo.
809	Perdidisti.
809b	Quid tibi est?
809c	Haec me modo ad mortem dedit.
810	Quid iam, amabo?
810b	Ne me appella.
810c	Quid tibi est?
810d	Perii miser,
811	quia pudicitiae huius vitium me hinc absente est additum.
812	Obsecro ecastor, cur istuc, mi vir, ex ted audio?
813	Vir ego tuos sim? ne me appella, falsa, falso nomine.
814	Haeret haec res, si quidem haec iam mulier facta est ex viro.
815	Quid ego feci, qua istaec propter dicta dicantur mihi?
816	Tute edictas facta tua, ex me quaeris quid deliqueris.
817	Quid ego tibi deliqui, si, cui nupta sum, tecum fui?
818	Tun mecum fueris? quid illac impudente audacius?
819	saltem, tute si pudoris egeas, sumas mutuom.
820	Istuc facinus, quod tu insimulas, nostro generi non decet.
821	tu si me inpudicitiai captas, capere non potes.
822	Pro di immortales, cognoscin tu me saltem, Sosia?
823	Propemodum.
823b	Cenavin ego heri in navi in portu Persico?
824	Mihi quoque adsunt testes, qui illud quod ego dicam adsentiant.
825	Nescio quid istúc negoti dicam, nisi si quispiam est
826	Amphitruó alius, qui forte ted hinc absenti tamen
827	tuam rem curet teque absente hic munus fungatur tuom.
828	nam quod de illo subditivo Sosia mirum nimis,
829	certe de istoc Amphitruone iam alterum mirum est magis.
830	Nescio quis praestigiator hanc frustratur mulierem.
831	Per supremi regis regnum iuro et matrem familias
832	Iunonem, quam me vereri et metuere est par maxume,
833	ut mi extra unum te mortalis nemo corpus corpore
834	contigit, quo me impudicam faceret.
834b	Vera istaec velim.
835	Vera dico, sed nequiquam, quoniam non vis credere.
836	Mulier es, audacter iuras.
836b	Quae non deliquit, decet
837	audacem esse, confidenter pro se et proterve loqui.
838	Satis audacter.
838b	Vt pudicam decet.
838c	†In verbis probas.
839	Non ego illam mihi dotem duco esse, quae dos dicitur,
840	sed pudicitiam et pudorem et sedatum cupidinem,
841	deum metum, parentum amorem et cognatum concordiam,
842	tibi morigera atque ut munifica sim bonis, prosim probis.
843	Ne ista edepol, si haec vera loquitur, examussim est optima.
844	Delenitus sum profecto ita, ut me qui sim nesciam.
845	Amphitruo es profecto, cave sis ne tu te usu perduis:
846	ita nunc homines immutantur, postquam peregre advenimus.
847	Mulier, istam rem inquisitam certum est non amittere.
848	Edepol me libente facies.
848b	Quid ais? responde mihi,
849	quid si adduco tuom cognatum húc a navi Naucratem,
850	qui mecum una vectust una navi, atque is si denegat
851	facta quae tu facta dicis, quid tibi aequom est fieri?
852	numquid causam dicis, quin te hoc multem matrimonio?
853	Si deliqui, nulla causa est.
853b	Convenit. tu, Sosia,
854	duc hos intro. ego huc ab navi mecum adducam Naucratem.—
855	Nunc quidem praeter nos nemo est. dic mihi verum serio:
856	ecquis alius Sosia intust, qui mei similis siet?
857	Abin hinc a me dignus domino servos?
857b	Abeo, si iubes.—
858	Nimis ecastor facinus mirum est, qui illi conlibitum siet
859	meo viro sic me insimulare falso facinus tam malum.
860	quidquid est, iam ex Naucrate cognato id cognoscam meo.—
861	Ego sum ille Amphitruo, cui est servos Sosia,
862	idem Mercurius qui fit, quando commodumst,
863	in superiore quí habito cenaculo,
864	qui interdum fio Iuppiter, quando lubet;
865	huc autem quom extemplo adventum adporto, ilico
866	Amphitruo fio et vestitum immuto meum.
867	nunc huc honoris vostri venio gratia,
868	ne hanc incohatam transigam comoediam;
869	simul Alcumenae, quam vir insontem probri
870	Amphitruo accusat, veni ut auxilium feram:
871	nam mea sit culpa, quod egomet contraxerim,
872	si id Alcumenae innocenti expetat.
873	nunc Amphitruonem memet, út occepi semel,
874	esse adsimulabo, atque in horum familiam
875	frustrationem hodie iniciam maxumam;
876	post igitur demum faciam res fiat palam
877	atque Alcumenae in tempore auxilium feram
878	faciamque ut uno fetu et quod gravida est viro
879	et me quod gravidast pariat sine doloribus.
880	Mercurium iussi me continuo consequi,
881	si quid vellem imperare. nunc hanc adloquar.
882	Durare nequeo in aedibus. ita me probri,
883	stupri, dedecoris a viro argutam meo!
884	ea quae sunt facta infecta ut reddat clamitat,
885	quae neque sunt facta neque ego in me admisi arguit;
886	atque id me susque deque esse habituram putat.
887	non edepol faciam, neque me perpetiar probri
888	falso insimulatam, quin ego illum aut deseram
889	aut sátis faciat mi ille átque adiuret insuper,
890	nolle esse dicta quae in me insontem protulit.
891	Faciundum est mi illud, fieri quód illaec postulat,
892	si me illam amantem ad sese studeam recipere,
893	quando ego quod feci, id factum Amphitruoni offuit
894	atque illi dudum meus amor negotium
895	insonti exhibuit, nunc autem insonti mihi
896	illius ira in hanc et male dicta expetent.
897	Sed eccum video qui me miseram arguit
898	stupri, dedecoris.
898b	Te volo, uxor, conloqui.
899	quo te avortisti? 
899b	Ita ingenium meumst:
900	inimicos semper osa sum optuerier.
901	Heia autem inimicos?
901b	Sic est, vera praedico;
902	nisi etiam hoc falso dici insimulaturus es.
903	Nimis iracunda es.
903b	Potin ut abstineas manum?
904	nam certo, si sis sanus aut sapias satis,
905	quam tu impudicam esse arbitrere et praedices,
906	cum ea tú sermonem nec ioco nec serio
907	tibi habeas, nisi sis stultior stultissimo.
908	Si dixi, nihilo magis es, neque ego esse arbitror,
909	et id huc revorti uti me purgarem tibi.
910	nam numquam quicquam meo animo fuit aegrius,
911	quam postquam audivi ted esse iratam mihi.
912	cur dixisti? inquies. ego expediam tibi.
913	non edepol quo te esse impudicam crederem;
914	verum periclitatus súm animum tuom,
915	quid faceres et quo pacto id ferre induceres.
916	equidem ioco illa dixeram dudum tibi,
917	ridiculi causa. vél hunc rogato Sosiam.
918	Quin huc adducis meum cognatum Naucratem,
919	testem quem dudum te adducturum dixeras,
920	te huc non venisse?
920b	Si quid dictum est per iocum,
921	non aequom est id te serio praevortier.
922	Ego illúd scio quam doluerit cordi meo.
923	Per dexteram tuam te, Alcumena, oro obsecro,
924	da mihi hanc veniam, ignosce, irata ne sies.
925	Ego istaec feci verba virtute irrita;
926	nunc, quando factis me impudicis abstini,
927	ab impudicis dictis avorti volo.
928	valeas, tibi habeas res tuas, reddas meas.
929	iuben mi íre comites?
929b	Sanan es?
929c	Si non iubes,
930	ibo egomet; comitem mihi Pudicitiam duxero.†
931	Mane. arbitratu tuo ius iurandum dabo,
932	me meam pudicam esse uxorem arbitrarier.
933	id ego si fallo, tum te, summe Iuppiter,
934	quaeso, Amphitruoni ut semper iratus sies.
935	A, propitius sit potius.
935b	Confido fore;
936	nam ius iurandum verum te advorsum dedi.
937	iam nunc irata non es?
937b	Non sum.
937c	Bene facis.
938	nam in hominum aetate multa eveniunt huius modi:
939	capiunt voluptátes, capiunt rursum miserias;
940	irae interveniunt, redeunt rursum in gratiam.
941	verum irae si quae forte eveniunt huius modi
942	inter eos, rursum si reventum in gratiam est,
943	bis tanto amici sunt inter se quam prius.
944	Primum cavisse oportuit ne diceres,
945	verum eadem si isdem purgas mi, patiunda sunt.
946	Iube véro vasa pura adornari mihi,
947	ut quae ápud legionem vota vovi, si domum
948	rediissem salvos, ea ego exsolvam omnia.
949	Ego istuc curabo.
949b	Evocate huc Sosiam;
950	gubernatorem qui in mea navi fuit
951	Blepharonem arcessat, qui nobiscum prandeat.
952	is adeo inpransus ludificabitur,
953	cum ego Amphitruonem collo hinc obstricto traham.
954	Mirum quid solus secum secreto ille agat.
955	atque aperiuntur aedes. exit Sosia.
956	Ámphitruo, assum. sí quid opus est, impera, imperium éxequar.
957	Sosia, optume advenis.
957b	Iam pax est inter vos duos?
958	nam quia vos tranquillos video, gaudeo et volup est mihi.
959	atque ita servom par videtur frugi sese instituere:
960	proinde eri ut sint, ipse item sit; voltum e voltu comparet:
961	tristis sit, si eri sint tristes; hilarus sit, si gaudeant.
962	sed age responde: iam vos rediistis in concordiam?
963	Derides, qui scis haec dudum me dixisse per iocum.
964	An id ioco dixisti? équidem serio ac vero ratus.
965	Habui expurigationem; facta pax est.
965b	Optume est.
966	Ego rem divinam intus faciam, vota quae sunt.
966b	Censeo.
967	Tu gubernatorem a navi huc evoca verbis meis
968	Blepharonem, qui re divina facta mecum prandeat.
969	Iam hic ero, cum illic censebis esse me.—
969b	Actutum huc redi.
970	Numquid vis, quin abeam iam intro, ut apparentur quibus opust?
971	I sane, et quantum potest parata fac sint omnia.
972	Quin venis quando vis intro? faxo haud quicquam sit morae.—
973	Recte loquere et proinde diligentem ut uxorem decet.
974	iam hisce ambo, et servos et era, frustra sunt duo,
975	qui me Amphitruonem rentur esse: errant probe.
976	nunc tu divine húc fac adsis Sosia
977	(audis quae dico, tam etsi praesens non ades),
978	fac Amphitruonem ádvenientem ab aedibus
979	ut abigas; quovis pacto fac commentus sis.
980	volo déludi illunc, dum cum hac usuraria
981	uxore nunc mihi morigero. haec curata sint
982	fac sis, proinde adeo ut velle med intellegis,
983	atque ut ministres mihi, mihi cum sacruficem.
984	Concédite atque abscédite omnes, dé via decédite,
985	nec quísquam tam audax fúat homo, qui óbviam obsistát mihi.
986	nam mihi quidem hercle qui minus liceat deo minitarier
987	populo, ni decedat mihi, quam servolo in comoediis?
988	ille návem salvam nuntiat aut irati adventum senis:
989	ego sum Iovi dicto audiens, eius iussu nunc huc me adfero.
990	quam ob rem mihi magis par est via decedere et concedere.
991	pater vocat me, eum sequor, eius dicto imperio sum audiens;
992	ut filium bonum patri esse oportet, itidem ego sum patri.
993	amanti subparasitor, hortor, adsto, admoneo, gaudeo.
994	si quid patri volup est, voluptas ea mi multo maxumast.
995	amat: sapit; recte facit, animo quando obsequitur suo,
996	quod omnis homines facere oportet, dum id modo fiat bono.
997	nunc Amphitruonem volt deludi meus pater: faxo probe
998	iam hic deludetur, spectatores, vobis inspectantibus.
999	capiam coronam mi in caput, adsimulabo me esse ebrium;
1000	atque illuc sursum escendero: inde optume aspellam virum
1001	de supero, cum huc accesserit; faciam ut sit madidus sobrius.
1002	deinde illi actutum sufferet suos servos poenas Sosia:
1003	eum fécisse ille hodie arguet quae ego feceró hic. quid mea?
1004	meo me aéquomst morigerum patri, eius studio servire addecet.
1005	sed eccum Amphitruonem, advenit; iam ille hic deludetur probe,
1006	siquidém vos voltis auscultando operam dare.
1007	ibo intro, ornatum capiam qui potis decet;
1008	dein susum ascendam in tectum, ut illum hinc prohibeam.
1009	Naúcratem quem cónvenire vólui, in navi nón erat,
1010	neque domi neque in urbe invenio quemquam qui illum viderit.
1011	nam omnis plateas perreptavi, gymnasia et myropolia;
1012	apud emporium atque in macello, ín palaestra atque in foro,
1013	in medicinis, in tonstrinis, apud omnis aedis sacras
1014	sum defessus quaeritando: nusquam invenio Naucratem.
1015	nunc domum ibo atque ex uxore hánc rem pergam exquirere,
1016	quis fuerit quem propter corpus suom stupri compleverit.
1017	nam me, quam illam quaestionem inquisitam hodie amittere,
1018	mortuom satiust. sed aedis occluserunt. eugepae,
1019	pariter hoc fit atque ut alia facta sunt. feriam foris.
1020	aperite hoc. heus, ecquis hic est? ecquis hoc aperit ostium?
1021	Quís ad fores est?
1021b	Égo sum.
1021c	Quid ego sum.
1021d	Íta loquor.
1021e	Tibi Iúppiter
1022	dique omnes irati certo sunt, qui sic frangas fores.
1023	Quo modo?
1023b	Eo modo, ut profecto vivas aetatem miser.
1024	Sosia.
1024b	Ita, sum Sosia, nisi me esse oblitum existimas.
1025	quid nunc vis?
1025b	Sceleste, at etiam quid velim, id tu me rogas?
1026	Ita, rogo. paene effregisti, fatue, foribus cardines.
1027	an foris censebas nobis publicitus praeberier?
1028	quid me aspectas, stolide? quid nunc vis tibi? aut quis tu es homo?
1029	Verbero, etiam quis ego sim me rogitas, ulmorum Acheruns?
1030	quem pol ego hodie ob istaec dicta faciam ferventem flagris.
1031	Prodigum te fuisse oportet olim in adulescentia.
1032	Quidum?
1032b	Quia senecta aetate á me mendicas malum.
1033	Cum cruciatu tuo istaec hodie, verna, verba funditas.
1034	Sacrufico ego tibi.
1034b	Qui?
1034c	Quia enim te macto infortunio.
1035	Vós inter vos partite; ego abeo, mihi negotium est;
1036	neque ego umquam usquam tanta mira me vidisse censeo.
1037	Blepharo, quaeso ut advocatus mi adsis neve abeas.
1037b	Vale.
1038	quid opust me advocato, quí utri sim advocatus nescio?—
1039	Intro ego hinc eo. Alcumena parturit.—
1039b	Perii miser.
1040	quid ego faciam, quem advocati iam atque amici deserunt?
1041	numquam edepol me inultus istic ludificabit, quisquis est;
1042	nam iam ad regem recta me ducam resque ut facta est eloquar.†
1043	ego pol illum ulciscar hodie Thessalum veneficum,
1044	qui pervorse perturbavit familiae mentem meae.
1045	sed ubi illest? intro edepol abiit, credo ad uxorem meam.
1046	qui me Thebis alter vivit miserior? quid nunc agam,
1047	quem omnes mortales ignorant et ludificant ut lubet.
1048	certumst, intro rumpam in aedis: ubi quemque hominem aspexero,
1049	si ancillam seu servom sive uxorem sive adulterum
1050	seu patrem sive ávom videbo, óbtruncabo in aedibus.
1051	neque me Iuppiter neque di omnes id prohibebunt, si volent,
1052	quin sic faciam ut constitui. pergam in aedis nunciam.
1053	Spes átque opes vitaé meae iacént sepultae in pectore,
1054	neque ullast confidentia iam in corde, quin amiserim;
1055	ita mihi videntur omnia, mare terra caelum, consequi,
1056	iam ut opprimar, ut enicer. me miseram, quid agam nescio.
1057	ita tanta mira in aedibus sunt facta. vae miserae mihi,
1058	animo malest, aquam velim. corrupta sum atque absumpta sum.
1059	caput dolet, neque audio, nec oculis prospicio satis,
1060	nec me miserior femina est neque ulla videatur magis.
1061	ita erae meae hodie contigit. nam ubi parturit, deos síbi invocat,
1062	strepitús, crepitus, sonitús, tonitrus: ut subito, ut propere, ut valide tonuit!
1063	ubi quísque institerat, cóncidit crepitu. íbi nescio quis máxuma
1064	vóce exclamat: “Alcumena, adest auxilium, ne time:
1065	et tibi et tuis propitius caeli cultor advenit.
1066	exsúrgite” inquit qui terrore meo occidistis prae metu. 
1067	ut iácui, exsurgo. ardére censui aédis, ita tum cónfulgebant.
1068	íbi me inclamat Álcumena; iam éa res me horrore ádficit,
1069	erílis praevertít metus: accúrro, ut sciscam quíd velit.
1070	atque illam geminos filios pueros peperisse conspicor;
1071	neque nostrum quisquam sensimus, quom peperit, neque providimus.
1072	séd quid hoc? quis hic ést senex, qui ante aédis nostras síc iacet?
1073	numnam húnc percussit Iúppiter?
1074	credo édepol, nam, pro Iúppiter, sepúltust quasi sit mórtuos.
1075	ibo et cognoscam, quisquis est. Amphitruo híc quidem est érus meus.
1076	Amphítruo.
1076b	Perii.
1076c	Súrge.
1076d	Interii.
1076e	Cédo manum.
1076f	Quis mé tenet?
1077	Tua Bromia ancilla.
1077b	Totus timeo, íta me increpuit Iuppiter.
1078	nec secus est, quasi si ab Acherunte veniam. sed quid tu foras
1079	egressa es?
1079b	Eadem nos formido timidas terrore impulit
1080	in aedibus, tu ubi habitas. nimia mira vidi. vae mihi,
1081	Amphitruo, íta mihi animus etiam nunc abest.
1081b	Agedum expedi:
1082	scin me tuom esse erum Amphitruonem?
1082b	Scio.
1082c	Vide etiam nunc.
1082d	Scio.
1083	Haec sola sanam mentem gestat meorum familiarium.
1084	Immo omnes sani sunt profecto.
1084b	At me uxor insanum facit
1085	suis foedis factis.
1085b	At ego faciam, tu idem ut aliter praedices,
1086	Ámphitruo, piam et pudicam ésse tuam uxorem ut scias.
1087	de ea re signa atque argumenta paucis verbis eloquar.
1088	omnium primum: Alcumena geminos peperit filios.
1089	Ain tu, geminos?
1089b	Geminos.
1089c	Di me servant.
1089d	Sine me dicere,
1090	ut scias tibi tuaeque uxori deos esse omnis propitios.
1091	Loquere.
1091b	Postquam parturire hodie uxor occepit tua,
1092	ubi utero exorti dolores, ut solent puerperae
1093	invocat deos immortales, ut sibi auxilium ferant,
1094	manibus puris, capite operto. íbi continuo contonat
1095	sonitu maxumo; aedes primo ruere rebamur tuas.
1096	aedes totae confulgebant tuae, quasi essent aureae.
1097	Quaeso absolvito hinc me extemplo, quando satis deluseris.
1098	quid fit deinde?
1098b	Dum haec aguntur, interea uxorem tuam
1099	neque gementem neque plorantem nostrum quisquam audivimus;
1100	ita profecto sine dolore peperit.
1100b	Iam istuc gaudeo,
1101	utut erga me merita est.
1101b	Mitte ista atque haec quae dicam accipe.
1102	postquam peperit, pueros lavere iussit nos. occepimus.
1103	sed puer ille quém ego lavi, ut magnust et multum valet!
1104	neque eum quisquam colligare quivit incunabulis.
1105	Nimia mira memoras; si istaec vera sunt, divinitus
1106	non metuo quin méae uxori latae suppetiae sient.
1107	Magis iam faxo mira dices. postquam in cunas conditust,
1108	devolant angues iubati deorsum in impluvium duo
1109	maximi: continuo extollunt ambo capita.
1109b	Ei mihi.
1110	Ne pave. sed angues oculis omnis circumvisere.
1111	postquam pueros conspicati, pergunt ad cunas citi.
1112	ego cunas recessim rursum vorsum trahere et ducere,
1113	metuens pueris, mihi formidans; tantoque angues acrius
1114	persequi. postquam conspexit angues ille alter puer,
1115	citus e cunis exilit, facit recta in anguis impetum:
1116	alterum altera prehendit eos manu perniciter.
1117	Mira memoras, nimis formidolosum facinus praedicas;
1118	nam mihi horror membra misero percipit dictis tuis.
1119	quid fit deinde? porro loquere.
1119b	Puer ambo angues enicat.
1120	dum haec aguntur, voce clara exclamat uxorem tuam—
1121	Quis homo?
1121b	Summus imperator divom atque hominum Iuppiter.
1122	is se dixit cum Alcumena clam consuetum cubitibus,
1123	eumque filium suom esse qui illos angues vicerit;
1124	alterum tuom esse dixit puerum.
1124b	Pol me haud paenitet,
1125	si licet boni dimidium mihi dividere cum Iove.
1126	abi domum, iube vasa pura actutum adornari mihi,
1127	ut Iovis supremi multis hostiis pacem expetam.
1128	ego Teresiam coniectorem ádvocabo et consulam
1129	quid faciundum censeat; simul hanc rem ut facta est eloquar.
1130	sed quid hoc? quam valide tonuit. di, obsecro vostram fidem.
1131	Bono ánimo es, adsum auxílio, Amphitruo, tíbi et tuis:
1132	nihil est quod timeas. hariolos, haruspices
1133	mitte omnes; quae futura et quae facta eloquar,
1134	multo adeo melius quam illi, quom sum Iuppiter.
1135	primum omnium Alcumenae usuram corporis
1136	cepi, et concubitu gravidam feci filio.
1137	tu gravidam item fecisti, cúm in exercitum
1138	profectu's profectus es : uno partu duos peperit simul.
1139	eorum alter, nostro qui est susceptus semine,
1140	suis factis te immortali adficiet gloria.
1141	tu cum Alcumena uxore antiquam in gratiam
1142	redi: haud promeruit quam ob rem vitio vorteres;
1143	mea vi subactast facere. ego in caelum migro.—
1144	Fáciam ita ut iubés et te oro, prómissa ut servés tua.
1145	ibo ad uxorem intro, missum facio Teresiam senem.
1146	nunc, spectatores, Iovis súmmi causa clare plaudite.
