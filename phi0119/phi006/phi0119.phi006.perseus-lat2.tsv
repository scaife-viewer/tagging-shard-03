1	Salvere iubeo spectatores optumos,
2	fidem qui facitis maxumi, et vos Fides.
3	si verum dixi, signum clarum date mihi,
4	ut vos mi esse aequos iam inde a principio sciam.
5	qui utuntur vino vetere sapientis puto
6	et qui libenter veteres spectant fabulas;
7	atque antiqua opera et verba cum vobis placent,
8	aequom est placere ante alias veteres fabulas:
9	nam nunc novae quae prodeunt comoediae
10	multo sunt nequiores quam nummi novi.
11	nos postquam populi rumore intelleximus
12	studiose expetere vos Plautinas fabulas,
13	antiquam éius edimus comoediam,
14	quam vos probastis qui estis in senioribus;
15	nam iuniorum qui sunt non norunt, scio;
16	verum ut cognoscant dabimus operam sedulo.
17	haec cum primum acta est, vicit omnis fabulas.
18	ea tempestate flos poetarum fuit,
19	qui nunc abierunt hinc in communem locum.
20	sed tamen absentes prosunt pro praesentibus.
21	vos omnes opere magno esse oratos volo,
22	benigne ut operam detis ad nostrum gregem.
23	eicite ex animo curam atque alienum aes 
24	ne quis formidet flagitatorem suom:
25	ludi sunt, ludus datus est argentariis;
26	tranquillum est, Alcedonia sunt circum forum:
27	ratione utuntur, ludis poscunt neminem,
28	secundum ludos reddunt autem nemini.
29	aures vocivae si sunt, animum advortite:
30	comoediai nomen dare vobis volo.
31	Clerumenoe vocatur haec comoedia
32	graece, latine Sortientes. Deiphilus
33	hanc graece scripsit, post id rursum denuo
34	latine Plautus cum latranti nomine.
35	senex híc maritus habitat; éi est filius,
36	is una cum patre in illisce habitat aedibus.
37	est éi quidam servos, qui in morbo cubat,
38	immo hercle vero in lecto, ne quid mentiar;
39	is servos, sed abhinc annos factum est sedecim,
40	quom conspicatust primulo crepusculo
41	puellam exponi. adít extemplo ad mulierem
42	quae illam exponebat, orat ut eam det sibi:
43	exorat, aufert; detulit recta domum,
44	dat erae suae, orat ut eam curet, educet.
45	era fecit, educavit magna industria,
46	quasi si esset ex se nata, non multo secus.
47	postquam ea adolevit ad eam aetatem, ut viris
48	placere posset, eam puellam hic senex
49	amat efflictim, et item contra filius.
50	nunc sibi utérque contra legiones parat,
51	paterque filiusque, clam alter alterum:
52	pater adlegavit vilicum, qui posceret
53	sibi istánc uxorem: is sperat, si ei sit data,
54	sibi fore paratas clam uxorem excubias foris;
55	filius is autem armigerum adlegavit suom,
56	qui sibi eam uxorem poscat: scit, si id impetret,
57	futurum quod amat intra praesepis suas.
58	senis uxor sensit virum amóri operam dare,
59	propterea úna consentit cum filio.
60	ille autem postquam filium sensit suom
61	eandem illam amare et esse ímpedimento sibi,
62	hinc adulescentem peregre ablegavit pater;
63	sciens ei mater dat operam absenti tamen.
64	is, ne exspectetis, hodie in hac comoedia
65	in urbem non redibit: Plautus noluit,
66	pontem interrupit, quí erat ei in itinere.
67	sunt hic, inter se quos nunc credo dicere:
68	“quaeso hercle, quíd istuc est? serviles nuptiae?
69	servin uxorem ducent aut poscent sibi?
70	novom attulerunt, quod fit nusquam gentium.”
71	at ego aio id fieri in Graecia et Carthagini,
72	et hic in nostra terra † in Apulia;
73	maioreque opere ibi serviles nuptiae
74	quam liberales etiam curari solent;
75	id ni fit, mecum pignus si quis volt dato
76	in urnam mulsi, Poenus dum iudex siet
77	vel Graecus adeo, vel mea causa Apulus.
78	quid nunc? nihil agitis? sentio, nemo sitit.
79	revortar ád illam puellam éxpositiciam:
80	quam servi summa vi sibi uxorem expetunt,
81	ea invenietur et pudica et libera,
82	ingenua Atheniensis, neque quicquam stupri
83	faciet profecto in hac quidem comoedia.
84	mox hercle vero, post transactam fabulam,
85	argentum si quis dederit, ut ego suspicor,
86	ultro ibit nuptum, non manebit auspices.
87	tantum est. valete, bene rem gerite et vincite
88	virtute vera, quod fecistis antidhac.
89	Non mihi licere meam rem me solum, ut volo,
90	loqui atque cogitare, sine ted arbitro?
91	quid tu, malum, me sequere?
91a	Quia certum est mihi,
92	quasi umbra, quoquo tu ibis, te semper sequi;
93	quin edepol etiam si in crucem vis pergere,
94	sequi decretumst. dehinc conicito ceterum,
95	possisne necne clam me sutelis tuis
96	praeripere Casinam uxorem, proinde ut postulas.
97	Quid tibi negotist mecum?
97a	Quid ais, impudens?
98	quid in urbe reptas, vilice haud magni preti?
99	Lubet.
99a	Quin ruri es in praefectura tua?
100	quin potius quod legatum est tibi negotium,
101	id curas atque urbanis rebus te apstines?
102	huc mihi venisti sponsam praereptum meam:
103	abi rus, abi dierectus tuam in provinciam.
104	Chaline, non sum oblitus officium meum:
105	praefeci ruri recte qui curet tamen.
106	ego huc quod veni in urbem si impetravero,
107	uxorem ut istam ducam, quam tu deperis,
108	bellam et tenellam Casinam, conservam tuam,
109	quando ego eam mecum rus uxorem abduxero,
110	ruri incubabo usque in praefectura mea.
111	Tun illam ducas? hercle me suspendio,
112	quam tu eius potior fias, satiust mortuom.
113	Mea praedast illa: proin tu te in laqueum induas.
114	Ex sterculino effosse, tua illaec praeda sit?
115	Scies hóc ita esse.
115a	Vae tibi.
115b	Quot te modis,
116	si vivo, habebo in nuptiis miserum meis.
117	Quid tu mihi facies?
117a	Egone quid faciam tibi?
118	primum omnium huic lucebis novae nuptae facem;
119	postilla, ut semper, improbus nihilique eris:
120	post id locorum quando ad villam veneris,
121	dabitur tibi amphora una et una semita,
122	fons unus, unum ahenum et octo dolia:
123	quae nisi erunt semper plena, ego te implebo flagris.
124	ita te aggerunda curvom aqua faciam probe,
125	ut postilena possit ex te fieri.
126	post autem érvi nisi tu acervom éderis
127	aut quasi lumbricus terram, quod te postules
128	gustare quicquam, numquam edepol ieiunium
129	ieiunumst aeque atque ego te ruri reddibo.
130	post id, quom lassus fueris et famelicus,
131	noctu ut condigne te cubes curabitur.
132	Quid facies?
132a	Concludere in fénestram firmiter,
133	unde auscultare possis quóm ego illam ausculer:
134	quom mi illa dicet “mi animule, mi Olympio,
135	mea vita, mea mellilla, mea festivitas,
136	sine tuos ocellos deosculer, voluptas mea,
137	sine amabo ted amari, meus festus dies,
138	meus pullus passer, mea columba, mi lepus”,
139	quom mi haec dicentur dicta, tum tu, furcifer,
140	quasi mus, in medio pariete versabere.
141	nunc ne tu te mihi respondere postules,
142	abeo intro. taedet tui sermonis.—
142a	Te sequor.
143	hic quidem pol certo nil ages síne med arbitro.—
144	Obsígnate céllas, reférte anulum ád me:
145	ego húc transeo ín proxumum ád meam vicínam.
146	vir sí quid volét me, facite hínc accersátis.
147	Prándium iússerat sénex sibi parari.
148	St! tace átque abi; néque paro néque hodie coquetur,
149	quándo is mi et fílio ádvorsatúr suo
150	ánimi amorísque causá sui,
151	flágitium illud hóminis. ego illúm fame, ego illúm siti,
152	maledíctis, malefáctis amátorem ulcíscar,
153	ego pól illum probe íncommodís dictis ángam,
156	fáciam uti proínde ut est dígnus vitám colat,
157	Ácheruntis pábulum,
158	flágiti persequentem†
159	stabulúm nequitiae.
160	nunc húc meas fortúnas eo quéstum ad vicínam.
161	séd foris concrépuit, atque eápse eccam egreditúr foras:
162	non pól per tempus iter húc mi incepi.
163	Sequimíni, comites, in próxumum me huc. heus vós, ecquis haec quae lóquor audit?
166	ego hic éro, vir si aut quispiám quaeret.
167	nam úbi domi sóla sum, sópor manus cálvitur.
168	iussín colum ferrí mihi?
168a	Myrrhína, salve.
171	Salvé mecastor. séd quid tu es tristís, amabo?
172	Itá solent omnes quae súnt male nuptae:
176	domi ét foris aegre quód siet, satis sémper est.
177	nam ego íbam ad te.
177a	Et pol ego ístuc ad te.
178	sed quíd est quod tuo nunc ánimo aegrest?
179	nam quód tibi est aégre, idem mi ést dividiae.
181	Credo écastor, nam vícinam nemínem amo merito mágis quam te
182	nec † qua in plura sint mihi quae ego velim.
183	Amó te, atque istúc expetó scire quíd sit.
186	Péssumis mé modis déspicatúr domi.
187	Hém, quid est? díc idem (nám pol hau sátis meo
188	córde accepí querellas tuas) ópsecro.
189	Vír me habet péssumis déspicatám modis,
190	néc mihi iús meum óptinendi optio est.
191	Míra sunt, véra si praédicas, nám viri
192	iús suom ad múlieres óptinere haúd queunt.
193	Quín mihi ancíllulam ingrátiis póstulat,
194	quaé mea est, quaé meo edúcta sumptú siet,
195	vílico suo sé dare,
196	séd ipsus eam amat.
196a	Obsecro
197	táce.
197a	Nam hic nunc licet dícere:
198	nós sumus.
198a	Ita est. unde éa tibi est?
199	nám peculí probam níl habere áddecet
200	clám virum, ét quae habet, pártum ei haud cómmode est,
201	quín viro aut súbtrahat aut stupro invénerit.
202	hóc viri cénseo esse ómne, quidquíd tuom est.
203	Tu quidem advorsum tuam amicam omnia loqueris.
204	Tace sís, stulta, et mi auscúlta. nolí sis tu illi advórsari,
206	sine amét, sine quod libet íd faciat, quandó tibi nil domi délicuom est.
207	Satin sána es? nam tu quidem ádvorsus tuam istaéc rem loquere.
207a	Insípiens,
211	sempér tu huic verbo vítato abs tuo víro.
211a	Cui verbo?
211b	Ei fóras, mulier.
212	St, táce,
212a	Quid est?
212b	Ém.
212c	Quis est, quém vides?
212d	Vir
213	eccum ít; intro ábi, adpropera, áge amabó.
213a	Impetrás, abeo.
214	Mox mágis cum otium mi et tibi érit, igitur
216	tecúm loquar. nunc vale.
216a	Váleas.—
217	Omnibus rebus ego amorem credo et nitoribus nitidis antevenire,
218	nec potis quicquam commemorari quod plus salis plusque leporis hodie
219	habeat; cocos equidem nimis demiror, tot qui utuntur condimentis,
220	eos eo condimento uno non utier, omnibus quod praestat.
221	nam úbi amor condiméntum inerit, cuivís placituram escam crédo;
222	neque sálsum neque suave ésse potest quicquam, úbi amor non admíscetur:
223	fel quód amarumst, id mél faciet, hominem éx tristi lepidum ét lenem.
224	hanc égo de me coniécturam domi fácio magis quam ex aúditis;
225	qui quóm amo Casinam, mágis niteo, mundítiis munditiam ántideo:
226	myropólas omnes sollicito, ubicúmque est lepidum unguéntum, unguor,
227	ut illí placeam; et placeo, út videor. sed uxór me excruciat, quía vivit.
228	tristem ástare aspició. blande haec mihi mála res appellánda est.
229	uxór mea meaque amoénitas, quid tu agis?
229a	Abi atque abstine manum.
230	Heiá, mea Iuno, nón decet esse té tam tristem tuó Iovi.
231	quo núnc abis?
231a	Mítte me.
231b	Mane.
231c	Non máneo.
231d	At pol ego té sequar.
232	Óbsecro, sanun est?
232a	Sánus quom téd amo.
233	Nólo ames.
233a	Nón potes ímpetrare.
233b	Énecas.
234	Véra dicás velim.
234a	Crédo ego istúc tibi.
235	Réspice, o mi lepos.
235a	Nempe ita ut tú mihi es.
236	unde híc, amabo, unguénta olent?
236a	Oh périi, manufestó miser
237	téneor. cessó caput pállio detérgere?
238	út te bonus Mercúrius perdat, mýropola, quia haec míhi dedisti.
239	Ého tu nihili, cána culex, vix téneor quin quae décent te dicam,
240	sénecta aetate únguentatus pér vias, ignáve, incedis?
241	Pól ego amico dédi cuidam operam, dum émit unguenta.
241a	Vt cito comméntust.
242	écquid te pudet?
242a	Ómnia quae tu vís.
242b	Vbi in lustrá iacuisti?
243	Égone in lustra?
243a	Scío plus quam tu me árbitrare.
243b	Quíd id est? quid scis?
244	Té sene omniúm † senem néminem esse ignáviorem.
245	únde is, nihili? ubí fuisti? ubí lustratu's lustratus es ? úbi bibisti?
246	mádes mecastor: víde, palliolum ut rúgat.
246a	Di me et te ínfelicent,
247	si égo in os méum hodie viní guttam índidi.
247a	Immo age, út lubet,
248	bíbe, es, disperde rem.
248a	Óhe, iam satis, uxór, comprime te, nímium tinnis,
251	relínque aliquantum orátionis, crás quod mecum lítiges.
252	séd quid ais? iam domuisti animum, potius ut quod vir velit
253	fieri, id facias, quam adversere contra?
253a	Qua de re?
253b	Rogas?
254	super ancilla Casina, ut detur nuptum nostro vilico,
255	servo frugi atque ubi illi bene sit ligno, aqua calida, cibo,
256	vestimentis, ubique educat pueros quos pariat † potius
257	quam illi servo nequam des, armigero nili atque improbo,
258	cui hominí hodie peculi nummus non est plumbeus.
259	Mirum ecastor, te senecta aétate officium tuom
260	non meminisse.
260a	Quid iam?
260b	Quia, si facias recte aut commode,
261	me sinas curare ancillas, quae mea est curatio.
262	Qui, malum, homini scutigerulo dáre lubet?
262a	Quía enim filio
263	nos oportet opitulari único.
263a	At quamquam unicust,
264	nihilo magis ille unicust mihi filius quam ego illi pater:
265	illum mi aequiust quam me illi quae volo concedere.
266	Tu ecastor tibi, homo, malam rem quaeris.
266a	Subolet, sentio.
267	egone?
267a	Tu. nam quid friguttis? quid istuc tam cupide cupis?
268	Vt enim frugi servo detur potius quam servo improbo.
269	Quid si ego impetro atque exoro a vilico, causa mea
270	ut eam illi permittat?
270a	Quid si ego autem ab armigero impetro,
271	ut eam illi permittat? atque hóc credo impetrassere.
272	Convenit. vin tuis Chalinum huc evocem verbis foras?
273	tú eum orato, ego autem orabo vilicum.
273a	Sane volo.
274	Iam hic erit. nunc experiemur, nostrum uter sit blandior.—
275	Hercules dique istam perdant, quod nunc liceat dicere.
276	ego discrucior miser amore, illa autem quasi ob industriam
277	mi advorsatur. subolet hoc iam uxori quod ego machinor:
278	propter eam rem magis armigero dat operam de industria.
279	qui illum di omnes deaeque perdant.
279a	Te uxor aiebat tua
280	me vocare.
280a	Ego énim vocari iussi.
280b	Eloquere quid velis.
281	Primum ego te porrectiore fronte volo mecum loqui;
282	stultitia est ei te esse tristem, cuius potestas plus potest.
283	probum te et frugi hominem iam pridem esse arbitror.
283a	Intellego.
284	quin, si ita arbitrare, emittis me manu?
284a	Quin id volo.
286	sed nihil est, me cupere factum, nisi tu factis adiuvas.
287	Quid velis modo id velim me scire.
287a	Ausculta, ego eloquar.
288	Casinam ego uxorem promisi vilico nostro dare.
289	At tua uxor filiusque promiserunt mihi.
289a	Scio.
290	sed utrum nunc tu caelibem te ésse mavis liberum
291	an maritum servom aetatem degere et gnatos tuos?
292	optio haec tua est: utram harum vis condicionem accipe.
293	Liber si sim, meo periclo vivam; nunc vivo tuo.
294	de Casina certum est concedere homini nato nemini.
295	Intro abi atque actutum uxorem huc evoca ante aedis cito,
296	et sitellam huc tecum efferto cúm aqua, et sortis.
296a	Satis placet.
297	Ego pol istam iam aliquovorsum tragulam decidero.
298	nam si sic nihil impetrare potero, saltem sortiar.
299	ibi ego te et suffragatores tuos ulciscar.
299a	Attamen
300	mi obtinget sors.
300a	Vt quidem pol pereas cruciatu malo.
301	Mi illa nubet, machinare quid lubet quo vis modo.
302	Abin hinc ab oculis?
302a	Invitus me vides, vivam tamen.—
303	Sumne ego miser homo? satin omnes res sunt advorsae mihi?
304	iam metuo, ne Olympionem mea uxor exoraverit
305	ne Casinam ducat: si id factum est, ecce me nullum senem;
306	si non impetravit, etiam specula in sortist mihi.
307	si sors autem decolassit, gladium faciam culcitam
308	eumque incumbam. sed progreditur optume eccum Olympio.
309	Vna edepol opera in furnum calidum condito
310	atque ibi torreto me pro pane rubido,
311	era, qua istuc opera a me impetres quod postulas.
312	Salvos sum, salva spes est, ut verba audio.
313	Quid tu me tua, era, libertate territas?
314	qui si tu nolis filiusque etiam tuos,
315	vobis invitis atque amborum ingratiis
316	una libella liber possum fieri.
317	Quid istúc est? quicum litigas, Olympio?
318	Cum eadem qua tu semper.
318a	Cum uxoré mea?
319	Quam tu mi uxorem? quasi venator tu quidem es:
320	dies átque noctes cum cane aetatem exigis.
321	Quid agit, quid loquitur tecum?
321a	Orat, obsecrat,
322	ne Casinam uxorem ducam.
322a	Quid tu postea?
323	Negavi enim ipsi me concessurum Iovi,
324	si is mecum oraret.
324a	Di te servassint mihi.
325	Nunc in fermento totast, ita turget mihi.
326	Ego edepol illam mediam diruptam velim.
327	Credo edepol esse, siquidem tu frugi bonae es.
328	verum edepol tua mihi odiosa est amatio:
329	inimica est tua uxor mihi, inimicus filius,
330	inimici familiares.
330a	Quid id refert tua?
331	unus tibi hic dum propitius sit Iuppiter,
332	tu istos minutos cave deos flocci feceris.
333	Nugae sunt istae magnae. quasi tu nescias,
334	repente ut emoriantur humani Ioves.
335	responde: si tu Iuppiter sis mortuos,
336	cum ad deos minoris redierit regnum tuom,
337	quis mihi subveniet tergo aut capiti aut cruribus?
338	Opinione melius res tibi habeát tua,
339	si hoc impetramus, ut ego cum Casina cubem.
340	Non hercle opinor posse, ita uxor acriter
341	tua instat, ne mihi detur.
341a	At ego sic agam:
342	coniciam sortis in sitellam et sortiar
343	tibi et Chalino. íta rem natam intellego:
344	necessum est vorsis gladiis depugnarier.
345	Quid si sors aliter quam voles evenerit?
346	Bene dice. dis sum fretus, deos sperabimus.
347	Non ego istud verbum émpsim tittibilicio;
348	nam omnes mortales dis sunt freti, sed tamen
349	vidi ego dis fretos saepe multos decipi.
350	St, táce parumper.
350a	Quid vis?
350b	Eccum exit foras
351	Chalinus intus cum sitella et sortibus.
352	nunc nos conlatis signis depugnabimus.
353	Fáce, Chaline, certiorem me, quid meus vir me velit.
354	Ille edepol videre ardentem te extra portam mortuam.
355	Credo ecastor velle.
355a	At pol ego hau credo, sed certo scio.
356	Plus artificum est mihi quam rebar: hariolum hunc habeo domi.
357	quid si propius attollamus signa eamusque obviam?
358	sequere. quid vos agitis?
358a	Adsunt quae imperavisti omnia:
359	uxor, sortes, situla atque egomet.
359a	Te uno adest plus quam ego volo.
360	Tibi quidem edepol ita videtur; stimulus ego nunc sum tibi,
361	fodico corculum; adsudascis iam ex metu, mastigia.
362	Tace, Chaline.
362a	Comprime istum.
362b	Immo istunc, qui didicit dare.
363	Adpone hic sitellam, sortis cedo mihi. animum advortite.
364	atque ego censui aps te posse hoc me impetrare, uxor mea,
365	Casina ut uxor mihi daretur; et nunc etiam censeo.
366	Tibi daretur illa?
366a	Mihi enim—ah, non id volui dicere:
367	dum mihi volui, huic dixi, atque adeo mihi dum cupio—perperam
368	iam dudum hercle fabulor.
368a	Pol tu quidem, atque etiam facis.
369	Huic—immo hercle mihi—vah, tandem redii vix veram in viam.
370	Per pol saepe peccas.
370a	Ita fit, ubi quid tanto opere expetas.
371	sed te uterque tuo pro iure, ego atque hic, oramus.
371a	Quid est?
372	Dicam enim, mea mulsa: de istac Casina huic nostro vilico
373	gratiam facias.
373a	At pol ego néque facio neque censeo.
374	Tum igitur ego sortis utrimque iam.
374a	Quis votat?
375	Optimum atque aequissimum istud esse iure iudico.
376	postremo, si illuc quod volumus eveniet, gaudebimus;
377	sin secus, patiemur animis aequis. tene sortem tibi.
378	vide quid scriptum est.
378a	Vnum.
378b	Iniquom est, quia isti prius quam mihi dedit.
379	Accipe hanc sis.
379a	Cedo. mane, unum venit in mentem modo:
380	vide ne quae illic insit alia sortis sub aqua.
380a	Verbero,
381	men te censes esse?
381a	Nulla est. habe quietum animum modo.
382	Quod bonum atque fortunatum sit mihi—
382a	Magnum malum
383	tibi quidem edepol credo eveniet; novi pietatem tuam.
384	sed mane dum: num ista aut populna sors aut abiegnast tua?
385	Quid tu id curas?
385a	Quia enim metuo, né in aqua summa natet.
386	†Auge cave. conicite sortes nunciam ambo huc. eccere.
387	uxor, aequa.
387a	Noli uxori credere.
387b	Habe animum bonum.
388	Credo hercle, hodie devotabit sortis si attigerit.
388a	Tace.
389	Taceo. deos quaeso—
389a	Vt quidem tu hodie canem et furcam feras.
390	Mihi ut sortito eveniat—
390a	Vt quidem hercle pedibus pendeas.
391	At tu ut oculos emungare ex capite per nasum tuos.
392	Quid times? paratum oportet esse iam laqueum tibi.
393	Periisti.
393a	Animum advortite ambo.
393b	Taceo.
393c	Nunc tu, Cleostrata,
394	ne a me memores malitiose de hac re factum aut suspices,
395	tibi permitto: tute sorti.
395a	Perdis me.
395b	Lucrum facit.
396	Bene facis.
396a	Deos quaeso—ut tua sors ex sitella effugerit.
397	Ain tu? quia tute es fugitivos, omnes te imitari cupis?
398	utinam tua quidem, sicut factum esse Herculeis praedicant
399	quondam prognatis, in sortiendo sors deliquerit.
400	Tu ut liquescas ipse, actutum virgis calefactabere.
401	Hoc age sis, Olympio.
401a	Si hic litteratus me sinat.
402	Quod bonum atque fortunatum mihi sit.
402a	Ita vero, et mihi.
403	Non.
403a	Immo hercle.
403b	Immo mihi hercle.
403c	Hic vincet, tu vives miser.
404	Percide os tu illi † hodie. age, ecquid fit? ne obiexis manum.
405	Compressan palma an porrecta ferio?
405a	Age ut vis.
405b	Em tibi.
406	Quid tibi istunc tactio est.
406a	Quia Iuppiter iussit meus.
407	Feri malam, ut ille, rursum.
407a	Perii, pugnis caedor, Iuppiter.
408	Quid tibi tactio hunc fuit?
408a	Quia iussit haec Iuno mea.
409	Patiundum est, siquidem me vivo mea uxor imperium exhibet.
410	Tam huic loqui licere oportet quam isti.
410a	Cur omen mihi
411	vituperat?
411a	Malo, Chaline, tibi cavendum censeo.
412	Temperi, postquam oppugnatum est os.
412a	Age, uxor, nunciam
413	sorti. vos advortite animum. prae metu ubi sim nescio.
414	perii, cor lienósum, opinor, habeo, iam dudum salit,
415	de labore pectus tundit.
415a	Teneo sortem.
415b	Ecfer foras.
416	Iamne mortuo's mortuus es ?
416a	Ostende. mea haec est.
416b	Mala crux éast quidem.
417	Victus es, Chaline.
417a	Cum nos di iuvere, Olympio,
418	gaudeo.
418a	Pietate factum est mea atque maiorum meum.
419	Intro abi, uxor, atque adorna nuptias.
419a	Faciam ut iubes.
420	Scin tu rus hinc esse ad villam longe quo ducat?
420a	Scio.
421	Intro abi et, quamquam hoc tibi aegre est, tamen fac accures.
421a	Licet.—
422	Eamus nos quoque intro, hortemur ut properent.
422a	Numquid moror?—
423	Nam praesente hoc plura verba fieri non desidero.—
424	Si nunc me suspendam, meam operam luserim
425	et praeter operam restim sumpti fecerim
426	et meis inimicis voluptatem creaverim.
427	quid opus est, qui sic mortuos? equidem tamen
428	sorti sum victus, Casina nubet vilico.
429	atque id non tam aegrest iam, vicisse vilicum,
430	quam id expetivisse opere tam magno senem,
431	ne ea mihi daretur atque ut illi nuberet.
432	ut illé trepidabat, ut festinabat miser;
433	ut sussultabat, postquam vicit vilicus.
434	attat, concedam huc, audio aperiri foris,
435	mei benevolentes atque amici prodeunt.
436	hinc ex insidiis hisce ego insidias dabo.
437	Sine modo rus veniat: ego remittam ad te virum
438	cum furca in urbem tamquam carbonarium.
439	Ita fieri oportet.
439a	Factum et curatum dabo.
440	Volui Chalinum, si domi esset, mittere
441	tecum obsonatum, ut etiam in maerore insuper
442	inimico nostro miseriam hanc adiungerem.
443	Recessim cedam ad parietem, imitabor nepam;
444	captandust horum clanculum sermo mihi.
445	nam illorum me alter cruciat, alter macerat.
446	at candidatus cedit hic mastigia,
447	stimulorum loculi. protollo mortem mihi;
448	certum est, hunc Acheruntem praemittam prius.
449	Vt tibi ego inventus sum obsequens. quod maxime
450	cupiebas, eius copiam feci tibi.
451	erit hodie tecum quod amas clam uxorem.
451a	Tace.
452	ita me di bene ament, ut ego vix reprimo labra
453	ob istánc rem quin te deosculer, voluptas mea.
454	Quid, deosculere? quae res? quae voluptas tua?
455	ecfodere hercle hic volt, credo, vesicam vilico.†
456	Ecquid amas nunc me?
456a	Immo edepol me quam te minus.
457	licetne amplecti te?
457a	Quid, amplecti?
457b	Licet.
458	Vt, quia te tango, mel mihi videor lingere.
459	Vltro te, amator, apage te a dorso meo.
460	Illuc est, illuc, quod hic hunc fecit vilicum:
461	eidem me pridem, cum ei advorsum veneram,
462	facere atriensem voluerat sub ianua.
463	Vt tibi morigerus hodie, ut voluptati fui.
464	Vt tibi, dum vivam, bene velim plus quam mihi.
465	Hodie hercle, opinor, hi conturbabunt pedes:
466	solet hic barbatos sane sectari senex.
467	Vt ego hodie Casinam deosculabor, ut mihi
468	bona multa faciam clam meam uxorem.
468a	Attatae,
469	nunc pol ego demum in rectam redii semitam.
470	hic ipsus Casinam deperit. habeo viros.
471	Iam hercle amplexari, iam osculari gestio.
472	Sine prius deduci. quid, malum, properas?
472a	Amo.
473	At non opinor fieri hoc posse hodie.
473a	Potest,
474	siquidém cras censes te posse emitti manu.
475	Enim véro huc aures magis sunt adhibendae mihi:
476	iam ego uno in saltu lepide apros capiam duos.
477	Apud hunc sodalem meum atque vicinum mihi
478	locus est paratus: ei ego amorem omnem meum
479	concredui; is mihi se locum dixit dare.
480	Quid eius uxor? ubi erit?
480a	Lepide repperi.
481	mea uxór vocabit huc eam ad se in nuptias,
482	ut hic sit secum, se adiuvet, secum cubet;
483	ego iussi, et dixit se facturam uxor mea.
484	illa hic cubabit, vir aberit faxo domo;
485	tu rus uxorem duces: id rus hic erit
486	tantisper dum égo cum Casina faciam nuptias.
487	hinc tu ante lucem rus cras duces postea.
488	satin docte?
488a	Astute.
488b	Age modo, fabricamini,
489	malo hercle vestro tam vorsuti vivitis.
490	Scin quid nunc facias?
490a	Loquere.
490b	Tene marsuppium,
491	abi atque obsona, propera, sed lepide volo,
492	molliculas escas, út ipsa mollicula est.
492a	Licet.
493	Emito sepiolas, lepadas, lolligunculas,
494	hordeías.
494a	Immo triticeías, si sapis.
495	Soleas.
495a	Qui quaeso potius quam sculponeas,
496	quibus báttuatur tíbi os, senex nequissime?
497	Vin lingulacas?
497a	Quid opust, quando uxor domi est?
498	ea lingulaca est nobis, nam numquam tacet.
499	In re praesenti ex copia piscaria
500	consulere quid emam potero.
500a	Aéquom oras, abi.
501	argento parci nolo, obsonato ampliter.
502	nam mihi vicino hoc etiam convento est opus,
503	ut quod mandavi curet.
503a	Iamne abeo?
503b	Volo.—
504	Tribus nón conduci possum libertatibus,
505	quin ego illis hodie comparem magnum malum
506	quinque hanc omnem rem meae erae iam faciam palam.
507	manifesto teneo in noxia inimicos meos.
508	sed si nunc facere volt era officium suom,
509	nostra omnis lis est. pulchre praevortar viros.
510	nostro omine it dies; iam victi vicimus.
511	ibo intro, ut id quod alius condivit cocus,
512	ego nunc vicissim ut alio pacto condiam,
513	quo id quoi paratum est ut paratum ne siet
514	sitque ei paratum quod paratum non erat.—
515	Núnc amici ánne inimici sís imago, Alcésime,
516	mihi sciam, nunc specimen specitur, nunc certamen cernitur.
517	cur amem me castigare, id ponito ad compendium,
518	cano capite aetate aliena eo addito ad compendium,
519	cui sit uxor id quoque illuc ponito ad compendium.
520	Miseriorem ego ex amore quam te vidi neminem.
521	Fac vacent aedes.
521a	Quin edepol servos, ancillas domo
522	certum est omnis mittere ad te.
522a	Oh, nimium scite scitus es.
523	sed facito dum merula † pervorsus quos cantat colas:
524	cum cibo suo quique facito ut veniant, quasi eant Sutrium.
525	Meminero.
525a	Em, nunc enim te demum nullum scitum scitiust.
526	cura, ego ad forum modo ibo: iam hic ero.
526a	Bene ambula.
527	Fac habeant linguam tuae aedes.
527a	Quid ita?
527b	Cum veniam, vocent.
528	Attatae, caedundus tú homo es: nimias delicias facis.
529	Quid me amare refert, nisi sim doctus ac dicaculus?
530	sed tu cave in quaesitione mihi sis.—
530a	Vsque adero domi.—
531	Hoc erat ecastor quod me vir tanto opere orabat meus,
532	ut properarem arcessere hanc huc ad me vicinam meam,
533	liberae aedes ut sibi essent, Casinam quo deducerent.
534	nunc adeo nequaquam arcessam, ne illis ignavissumis
535	liberi loci potestas sit, vetulis vervecibus.
536	sed eccum égreditur, senati columen, praesidium popli,
537	meus vicinus, meo viro qui liberum praehibet locum.
538	non ecastor vilis emptu est, modio qui venit salis.
539	Miror huc iam non arcessi in proxumum uxorem meam,
540	quae iam dudum, si arcessatur, ornata exspectat domi.
541	sed eccam, opino arcessit. salve, Cleostrata.
541a	Et tu, Alcesime.
542	ubi tua uxor?
542a	Intus illa te, si se arcessas, manet;
543	nam tuos vir me orávit, ut eam ístuc ad te adiutum mitterem.
544	vin vocem?
544a	Sine eam nolo si occupata est.
544b	Otium est.
545	Nil moror, molesta ei esse nolo; post convenero.
546	Non ornatis istic apud vos nuptias?
546a	Orno et paro.
547	Non ergo opus est adiutrice?
547a	Satis domist. ubi nuptiae
548	fuerint, tum istam convenibo. nunc vale, atque istanc iube.—
549	Quid ego nunc faciam? flagitium maxumum feci miser,
550	propter operam illius hirqui ímprobi, edéntuli,
551	qui hoc mihí contraxit; operam uxoris polliceor foras,
552	quasi catillatum. flagitium hóminis, qui dixit mihi
553	suam úxorem hanc arcessituram esse; éa se eam négat morarier.
554	atque edepol mirum ni subolet iam hoc huic vicinae meae.
555	verum autem altrovorsum quóm eam mecum rationem puto,
556	si quid eius esset, esset mecum postulatio.
557	ibo intro, ut subducam navim rusum in pulvinaria.—
558	Iám hic est lepide ludificatus. miseri ut festinant senes.
559	nunc ego illúm nihili decrepitum meum virum veniat velim,
560	ut eum ludificem vicissim, postquam hunc delusi alterum.
561	nam ego aliquid contrahere cupio litigi inter eos duos.
562	sed eccum incedit. at, quom aspicias tristem, frugi censeas.
563	Stultitia magna est, mea quidem sententia,
564	hominem amatorem ullum ad forum procedere,
565	in eum diem quoi quod amet in mundo siet;
566	sicut ego feci stultus: contrivi diem,
567	dum asto advocatus cuidam cognato meo;
568	quem hercle ego litem adeo perdidisse gaudeo,
569	ne me nequiquam sibi hodie advocaverit.
570	nam meo quidem animo qui advocatos advocet
571	rogitare oportet prius et per contarier,
572	adsitne ei animus necne adsit, quem ádvocet:
573	si neget adesse, exanimatum amittat domum.
574	sed uxorem ante aedis eccam. ei misero mihi,
575	metuo ne non sit surda atque haec audiverit.
576	Audivi ecastor cum malo magno tuo.
577	Accedam propius. quid agis, mea festivitas?
578	Te ecastor praestolabar.
578a	Iamne ornata res?
579	iamne hanc traduxti huc ad nos vicinam tuam,
580	quae te adiutaret?
580a	Arcessivi, ut iusseras.
581	verum hic sodalis tuos, amicus optumus,
582	nescio quid se sufflavit uxori suae:
583	negavit posse, quoniam arcesso, mittere.
584	Vitium tibi istuc maxumum est, blanda es parum.
585	Non matronarum officiumst, sed meretricium,
586	viris alienis, mi vir, subblandirier.
587	i tu atque arcesse illam: égo intus quod factost opus
588	volo accurare, mi vir.
588a	Propera ergo.
588b	Licet.
589	iam pol ego huic aliquem in pectus iniciam metum;
590	miserrumum hodie ego hunc habebo amasium.—
591	Viso huc, amator si a foro rediit domum,
592	qui me atque uxorem ludificatust, larua.
593	sed eccum ante aedis. ad te hercle ibam commodum.
594	Et hercle ego ad te. quid ais, vir minimi preti?
595	quid tibi mandavi? quid tecum oravi?
595a	Quid est?
596	Vt bene vocivas aedis fecisti mihi,
597	ut traduxisti huc ad nos uxorem tuam.
598	satin propter te pereo ego atque occasio?
599	Quin tu suspendis te? nempe túte dixeras,
600	tuam arcessituram esse uxorem uxorem meam.
601	Ergo arcessivisse ait sese, et dixisse te
602	eam nón missurum.
602a	Quin eapse ultro mihi
603	negavit eius operam se morarier.
604	Quin eapse me adlegavit, qui istam arcesserem.
605	Quin nihili facio.
605a	Quin me perdis.
605b	Quin benest,
606	quin etiam diu morabor, quin cupio tibi—
607	Quin—
607a	Aliquid aegre facere.
607b	Quin faciam lubens.
608	numquam tibi hodie quin erit plus quam mihi.
609	Quin hercle di te perdant postremo quidem.
610	Quid nunc? missurusne es ad me uxorem tuam?
611	Ducas, easque in maxumam malam crucem
612	cum hác cum ístac, cumque amica etiam tua.
613	abi et aliud cura, ego iam per hortum iussero
614	meam istúc transire uxorem ad uxorem tuam.—
615	Nunc tu mi amicus es in germanum modum.
616	qua ego hunc amorem mi esse avi dicam datum
617	aut quid ego umquam erga Venerem inique fecerim,
618	cui sic tot amanti mi obviam eveniant morae?
619	attat,
620	quid illúc clamoris, opsecro, in nostrast domo?
621	Núlla sum, núlla sum, tóta, tota óccidi,
622	cor metu mortuomst, membra miserae tremunt,
623	nescio unde auxili, praesidi, perfugi
624	mi aut opis copiam comparem aut expetam:
625	tanta factu modo mira miris modis
626	intus vidi, novam atque integram audaciam.
627	cave tibi, Cleostrata, apscede ab ista, opsecro,
628	né quid in té mali fáxit ira pércita.
629	eripite isti gladium, quae suist impos animi.
630	Nam quid est quod haec huc timida atque exanimata exsiluit foras?
631	Pardalisca.
631a	Perii, unde meae usurpant aures sonitum?
632	Respice modo ad me.
632a	O ere mi—
632b	Quid tibi est? quid timida es?
632c	Perii.
633	Quid, periisti?
633a	Perii, et tu periisti.
633b	A, perii? quid ita?
634	Vae tibi.
634a	Immo, vae tibi sit.
634b	Ne cadam, amabo, tene me.
635	Quidquid est, eloquere mihi cito.
635a	Contine pectus,
636	face véntum, amabo, pállio.
636a	Timeo hóc negoti quíd siet,
637	nisi haéc meraclo se úspiam percússit flore Liberi.
641	Óptine aurís, amabo.
641a	I ín malam a mé crucem,
642	péctus, aurís, caput téque di pérduint,
643	nám nisi ex té scio, quídquid hoc ést, cito, hoc
644	iám tibi istúc cerebrúm dispércutiam, éxcetra tu,
645	ludibrio pessuma adhuc quae me habuisti.
646	Ere mí—
646a	Quid vis mea me áncilla?
646b	Nimiúm saevis.
646c	Numeró dicis.
647	sed hóc quidquid ést eloquere, ín pauca cónfer:
648	quid íntus tumúlti fuít?
648a	Scibis, aúdi.
649	malúm pessumúmque hic modo intus ápud nos
651	tua áncilla hoc pácto exordíri coépit,
652	quod haúd Atticám condecét disciplínam.
653	Quid ést id?
653a	Timór praepedít dicta línguae.
654	Possúm scire ego ístuc ex té quid negótist?
654a	Dicam.
655	tua áncilla, quám tu tuó vilicó vis
656	dare úxorem, ea íntus—
656a	Quid íntus? quid ést?
657	Imitátur malárum malám disciplínam,
658	viró quae suo ínterminetur: vitam—
659	Quid érgo?
659a	Ah—
659b	Quid ést?
659c	Interémere ait vélle vitam,
660	gladium—
660a	Hém.
660b	Gladium—
660c	Quid eúm gladium?
661	Habet.
661a	Eí misero mihi, cúr eum habet?
662	Inséctatur ómnis domí per aedis,
663	nec quémquam prope ád se sínit adire:
664	ita ómnes sub árcis, sub léctis laténtes
665	metú mussitánt.
665a	Occidi átque intérii.
666	quid ílli obiéctumst malí tam repénte?
667	Insánit.
667a	Sceléstissimum me esse crédo.
668	Immó si sciás dicta quaé dixit hódie—
669	Istúc expetó scire. quíd dixit?
669a	Aúdi.
670	per ómnis deós et deás deierávit,
671	occísurum eum hác nocte quícum cubáret.
672	Men óccidet?
672a	Án quippiam ád te attinét?
672b	Vah.
673	Quid cúm ea negóti tibíst?
673a	Peccavi:
674	illúc diceré, vilicúm, volébam.
675	Sciéns de via ín semitám degrédere.
676	Numquíd mihi minátur?
676a	Tibi ínfesta solist
677	plús quam cuiquam.
677a	Quam ob rem?
677b	Quia se dés uxorem Olýmpioni,
678	neque se tuam nec se suam neque viri vitam sinere in
679	crástinum protólli: id huc míssa sum tibi ut dícerem,
681	áb ea uti caveás tibi.
681a	Perii hércle egó miser.
681b	Dígnus es .
682	Neque ést neque fuít me senéx quisquam amátor
683	adaéque misér.
683a	Ludo ego húnc facete;
686	nam quaé facta díxi omnia huíc falsa díxi:
687	era átque haec dolum éx proxumo húnc protulérunt,
688	ego húnc missa súm ludere.
688a	Heús Pardalísca.
689	Quid ést?
689a	Est—
689b	Quid?
689c	Ést quod volo éxquirere éx te.
690	Moram óffers mihi.
690a	Át tu mihi óffers maerórem.
691	sed étiamne habét nunc Cásina gladium?
692	Habét, sed duós.
692a	Quid, duós?
692b	Alteró te
693	occísurum aít, alteró vilicum hódie.
694	Occísissimús sum omniúm qui vivont.
695	lorícam induám mi optumum ésse opinor.
696	quid úxor mea? nón adiit átque ademit?
697	Nemo aúdet prope áccedere.
697a	Éxoret.
697b	Órat:
698	negát ponere álio modo úllo profécto,
699	nisí se sciát vilicó non datum íri.
700	Atque íngratiís, quia non vólt, nubet hódie.
701	nam quór non ego íd perpetrém quod coépi,
702	ut núbat mihi? íllud quidém volebam,
703	nostró vilico.
703a	Saepícule peccas.
704	Timór praepedít verba. vérum, obsecró te,
705	dic méd uxorem órare ut éxoret íllam,
706	gládium ut ponat ét redire me íntro ut liceat.
706a	Núntiabo.
707	Ét tu orato.
707a	Et ego órabo.
707b	At blande órato, ut solés. sed audin?
708	si efféxis hoc, soleás tibi dabo, et ánulum in digitum aúreum et bona plúruma.
710	Operám dabo.
710a	Face ut ímpetres.
711	Eo núnciam, nisi quíppiam
712	remoráre me.
712a	Abi et cúra.
713	redit éccum tandem opsónatu meus ádiutor, pompám ducit.
720	Vide, fúr, sentis súb signis ducás.
720a	Qui vero hi súnt sentis?
721	Quia quód tetigere, ilíco rapiunt, si eás ereptum, ilíco scindunt:
722	ita quóquo adveniunt, úbiubi sunt, duplicí damno dominós multant.
723	Heia.
723a	Áttat. cesso mágnufice patriciéque amicirier átque ita ero meo ire ádvorsum?
724	Bone vír, salve.
724a	Fateór.
724b	Quid fit?
724c	Tu amás: ego ésurio et sitio.
726	Lepide éxcuratus incéssisti.
726a	Aha, hodie 
727	Mane véro, quamquam fástidis.
727a	Fu fú, fetet tuos míhi sermo.
728	Quae rés?
728a	Haec res. etiámne adstas? enim véro pra/gmata/ moi pare/xeis .
729	Dabo tibi me/ga kako/n ,
730	ut ego opinor, nisi resistis.
730a	w)= zeu= ,
731	potin a me abeas, nisi me vis vomere hodie?
732	Máne.
732a	Quid est? quis hic ést homo?
733	Erus súm.
733a	Quis erus?
733b	Cuius tú servo's servus es .
733c	Servós ego?
733d	Atqué meus.
736	Non súm ego líber?
737	meménto, meménto.
737a	Mane átque asta.
737b	Omítte.
738	Servós sum tuós.
738a	Optumést.
738b	Opsecró te,
739	Olýmpisce mí, mi patér, mi patróne.
739a	Em,
740	sapis sáne.
740a	Tuos sum équidem.
741	Quid mi ópust servo tam néquam?
742	Quid núnc? quam mox recreás me?
743	Cená modo si sit cócta.
744	Hisce érgo abeant.
744a	Properé cito intró ite ét cito deproperáte.
746	ego iam íntus ero, facite cenam mihi ut ebria sit.
747	séd lepide nitidéque volo, níl moror barbaricó bliteo.
748	stasne etiam? i sis, ego hic habeo. numquid est ceterum quod morae sit?
749	Gladiúm Casinam intus habére ait, qui me átque te intérimat.
750	Scio. síc sine habére;
751	nugás agunt: nóvi
752	ego illás malas mérces.
753	quin tu í modo mécum
754	domum.
754a	At pól malum métuo.
755	i tú modo, perspicitó prius quid íntus agátur.
756	Tam míhi mea víta
757	quam túa tibi cárast.
758	verum í modo.
758a	Si tú iubes, em íbitur tecum.
759	Nec pol ego Nemeae credo neque ego Olympiae
760	neque usquam ludos tam festivos fieri
761	quam hic intus fiunt ludi ludificabiles
762	seni nóstro et nostro Olympioni vilico.
763	omnes festinant intus totis aedibus,
764	senex ín culina clamat, hortatur coquos:
765	“quin agitis hodie? quin datis, si quid datis?
766	properate, cenam iam esse coctam oportuit.”
767	vilicus is autem cum corona, candide
768	vestitus, lautus exornatusque ambulat.
769	illae autem armigerum in cubiculo exornant duae,
770	quem dent pro Casina nuptum nostro vilico.
771	sed nimium lepide dissimulant, quasi nil sciant
772	fore huius quod futurumst; digne autem coqui
773	nimis lépide ei rei dant operam, ne cenet senex,
774	aulas pervortunt, ignem restingunt aqua:
775	illarum oratu faciunt; illae autem senem
776	cupiunt extrudere incenatum ex aedibus,
777	ut ipsae solae ventres distendant suos.
778	novi ego illas ambestrices: corbitam cibi
779	comesse possunt. sed aperitur ostium.
780	Si sapitis, uxor, vos tamen cenabitis,
781	cena ubi erit cocta; égo ruri cenavero.
782	nam novom maritum ét novam nuptam volo
783	rus prosequi, novi hominum mores maleficos,
784	ne quis eam abripiat. facite vostro animo volup.
785	sed properate istum atque istam actutum emittere,
786	tandem ut † veniamus luci; égo cras hic ero.
787	cras habuero, uxor, ego tamen convivium.
788	Fit quod futurum dixi: incenatum senem
789	foras extrudunt mulieres.
789a	Quid tu hic agis?
790	Ego eo quo me ipsa misit.
790a	Veron?
790b	Serio.
791	Quid hic speculare?
791a	Nil equidem speculor.
791b	Abi:
792	tu hic cunctas, intus alii festinant.
792a	Eo.—
793	Abi hinc sis ergo, pessumarum pessuma.
794	iamne abiit illaec? dicere hic quidvis licet.
795	qui amat, tamen hercle, si esurit, nullum esurit.
796	sed eccúm progreditur cum corona et lampade
797	meus socius, compar, commaritus vilicus.
798	Áge tibicen, dum íllam educunt húc novam nuptám foras,
799	suavi cantu concelebra omnem hanc plateam hymenaeo.
800	hymen hymenaee o hymen.
801	Quid agis, mea salus?
801a	Esurio hercle, atque adeo hau salubriter.
802	At ego amó.
802a	At ego hercle nihili facio. tibi amor pro cibost,
803	mihi ieiunitate iam dudum intestina murmurant.
804	Nam quid illaéc nunc tam diu intus remorantur remeligines?
805	quasi ob industriam, quanto ego plus propero, procedit minus.
806	Quid si etiam suffundam hymenaeum, si qui citius prodeant?
807	Censeo, et ego te adiutabo in nuptiis communibus.
808	Hymen hymenaee o hymen.
809	Perii hercle ego miser, dirumpi hymenaeum cantando licet:
810	illo morbo quo dirumpi cupio, non est copia.
811	Edepol ne tu, sí equos esses, esses indomabilis.
812	Quo argumento?
812a	Nimis tenax es.
812b	Num me expertu's expertus es uspiam?
813	Di melius faciant. sed crepuit ostium, exitur foras.
814	Di hercle me cupiunt servatum. iam oboluit Casinus procul.
815	Sensim supera tolle limen pedes, mea nova nupta;
816	sospes iter incipe hoc, uti viro tuo
817	sémper sis superstes,
818	tuaque út potior polléntia sit vincásque virum victríxque sies,
819	tua vóx superet tuomque imperium: vir te vestiat, tu virum despolies.
820	noctúque et diu ut viro súbdola sis,
821	ópsecro, memento.
822	Malo máxumo suo hercle ílico, ubi tántillum peccássit.
826	Tace.
826a	Nón taceo.
826b	Quae rés?
826c	Mala malaé male monstrat.
827	Faciés tu hanc rém mi ex paráta imparátam.
828	id quaérunt volúnt, haec ut ínfecta fáciant.
829	Age Olýmpio, quando vís, uxorem
830	áccipe hanc ab nobis.
831	Date érgo, datúrae si umquam éstis hodie.
832	Abíte intro.
832a	Amábo, integrae átque imperítae huic
833	impército.
833a	Futurum est.
834	Valéte.
834a	Ite iám.
834b	Ite.
834c	Iám valete.
835	Iamne ábscessit úxor?
835a	Domíst, ne time.
835b	Eúax,
836	nunc pól demum ego sum líber.
837	meúm corculúm, melculúm, verculum.
837a	Heús tu,
838	malo, sí sapies, cavébis;
839	meást haec.
839a	Sció, sed meus fructus est prior.
840	Tene hánc lampadem.
840a	Ímmo ego hánc tenebo.
841	Venus múltipotens, bona múlta mihi
842	dedísti, huius cúm copiám mihi dedísti.
842a	O
843	corpúsculum malaculum,
844	mea uxórcula. quae res?
845	Quid est?
845a	Ínstitit plantam
846	quasi lúca bos.
846a	Tacé sis,
847	nebula haúd est mollis aeque atque huius pectus est.
848	Edepol papillam bellulam—ei misero mihi.
849	Quid est?
849a	Péctus mi icit non cubito, verum ariete.
850	Quid tu ergo hanc, quaeso, tractas tam dura manu?
851	at mihi, qui belle hanc tracto, non bellum facit.
852	Vah.
852a	Quid negotist?
852b	Opsecro, ut valentulast,
853	paene exposivit cubito.
853a	Cubitum ergo ire volt.
854	Quin imus ergo?
854a	I, belle belliatula.—
855	Accéptae bene ét commode éximus íntus
856	ludós visere húc in viam nuptiális.
857	numquam écastor úllo dié risi adaéque,
858	neque hóc quod relícuom est plus rísuram opínor.
859	Lúbet Chalinum quíd agat scire, nóvom nuptum cum nóvo marito.
860	Nec fállaciam ástutiórem ullus fécit
861	poéta, atque ut haéc est fabré facta ab nóbis.
862	Optúnso ore núnc pervelím progredíri
863	seném, quo senéx nequiór nullus vívit.
864	ne illum quidem
865	néquiorem árbitror ésse, qui locum
866	praébet illí té nunc praesidem
867	volo híc, Pardalísca, esse, qui hínc exeat
868	eum ut lúdibrio hábeas.
869	Libens fecero et solens.
870	 spectato: hinc omnia, intus quid agant 
871	 pone me, amabo.
871a	Et ibi audacius licet
872	quaé velis líbere próloqui.
872a	Tace,
874	vostrá foris crépuit.
875	Neque quó fugiam neque ubí lateam neque hoc dédecus quo modo célem
876	scio, tántum erus atque ego flágitio superávimus nuptiis nóstris,
877	ita núnc pudeo atque ita núnc paveo atque ita inrídiculo sumus ámbo.
878	sed ego ínsipiens nova núnc facio: pudet quém prius non puditum úmquamst.
879	operám date, dum mea fácta itero: est operaé pretium auribus áccipere,
880	ita rídicula auditu, íteratu ea súnt quae ego intus túrbavi.
881	ubi intro hánc novam nuptam déduxi, rectá via in conclave ábduxi.
882	sed ténebrae ibi erant tamquam ín puteo; dum sénex abest decumbe ínquam.
883	cónloco fúlcio móllio blándior,
884	út prior quám senex núp tias pérpetrem .
885	tárdus esse ílico coépi, quoniam 
886	respecto identidem, ne senex 
887	inlecebram stupri principio eam savium posco,
888	réppulit míhi manum, néque enim dare sibi sávium me sivit.
889	enim iám magis adproperó, magis iam libet ín Casinam inruere 
891	cupio íllam operam seni súrripere, forem óbdo, ne senex me ópprimeret.
892	Ágedum, tuadi hunc.
892a	Ópsecro, ubi túa nova núptast?
893	Perii hércle ego, manifésta res.
893a	Omnem órdine rem
896	fatéri ergo aequom est. quíd intus agitur? quíd agit Casina?
897	satin mórigera est?
897a	Pudet dícere.
898	Memora órdine, ut occéperas.
899	Pudet hércle.
899a	Age audacter 
901	post quám decubuisti, índe volo memoráre quid est factum 
902	 flagitium est.
902a	Cavebunt qui audierint. faciant 
903	 hoc magnus est.
903a	Perdis. quin tu pergis?
903b	Vbi
904	 us suptus porro 
906	Quid?
906a	Babae.
906b	Quid?
906c	Papae.
907	 est?
907a	Oh, erat maximum.
908	ferrum ne haberet metui: id quaerere occepi 
909	dum gladium quaero, ne habeat, arripio capulum.
910	séd cum cogitó, non habuit gládium, nam esset frígidus.
911	Éloquere.
911a	At pudét.
911b	Num radix fúit,
911c	Non fuít.
911d	Num cucumis?
912	Profecto hercle non fuit quicquam holerum,
913	nisí, quidquid erat, cálamitas profécto attigerat númquam.
914	íta, quidquid erat, grande erat.
915	Quíd fit denique? edisserta.
915a	Vbi appello Casinam, †inquit
916	“amábo, mea uxórcula, cur vírum tuom sic me spérnis?
917	nimis tú quidem hercle immérito
918	meó mi haec facís, quia mihí te expetívi.”
921	ílla haud verbum fácit et saepit véste id qui estis múlieres .
922	úbi illum saltum vídeo opsaeptum, rógo ut alteró sinat ire.
923	volo, ut obvertam, cubitis im 
924	ullum muttit e 
925	surgo, ut in eam in 
926	atque illam in 
927	Perlepide narrat 
928	Savium 
929	itá quasi saetis lábra mihi compúngit barba,
930	contínuo in genua ut ástiti, pectús mihi pedibus pércutit.
931	decído de lecto praécipes: subsílit, optundit ós mihi.
932	indé foras tacitus prófugiens exeo hóc ornatu quó vides,
933	ut sénex hoc eodem póculo, quo egó bibi, biberet.
933a	Óptume est.
934	séd ubi est palliolúm tuom?
934a	Hic íntus relíqui.
935	Quid núnc? satin lepide adita est vobís manus?
935a	Mérito.
936	séd concrepuerúnt fores. num illa mé nunc séquitur?
937	Máxumo ego ardeo flágitio néc quid agam meis rébus scio,
938	néc meam ut uxorem áspiciam cóntra oculis, ita dísperii;
939	óm nia palam súnt probra,
940	ómnibus modis óccidi miser.
941	 ita mánufesto faucíbus teneor
942	nec quibus modis purgem scio me meae uxori.
943	at que expálliatus súm miser,
944	cla ndestinae núptiae.
945	 censeo
946	 mihi optumum est.
947	 intro ad uxorem meam
948	súfferamque eí meum térgum ob iniúriam.
949	séd ecquis est quí homo munús velit fúngier
950	pró me? quid núnc agam néscio, nisi ut ímprobos
951	famulos imiter ac domo fugiam.
952	nam salus nulla est scapulis, si domum redeo.
953	 nugas istic dicere licet. vapulo hercle ego invitus tamen
954	etsi malum merui.
955	hac dabo protinam me et fugiam.
955a	Heus, sta ílico, amátor.
956	Óccidi, revocór: quasi non aúdiam, abíbo.
963	Úbi tu es, qui cólere mores Mássilienses póstulas?
964	nunc tu si vis subigitare me, probast occasio.
965	redi sis in cubiculum; periisti hercle. age, accede huc modo.
966	nunc ego tecum aequom arbitrum extra considium captavero.
967	Perii, fusti defloccabit iam illic homo lumbos meos.
968	hac iter faciundumst, nam illac lumbifragiumst obviam.
969	Iubeo te salvere, amator.
969a	Ecce autem uxor obviamst:
970	nunc ego intér sacrum saxumque sum nec quo fugiam scio.
971	hac lupi, hac canes: lupina scaeva fusti rem gerit;
972	hercle opinor permutabo ego illuc nunc verbum vetus:
973	hac ibo, caninam scaevam spero meliorem fore.
974	Quid agis, dismarite?
974a	Mi vir, unde hoc ornatu advenis?
975	quid fecisti scipione aut quod habuisti pallium?
976	In adulterio, dum moechissat Casinam, credo perdidit.
977	Occidi.
977a	Etiamne imus cubitum? Casina sum.
977b	I in malam crucem.
978	Non amas me?
978a	Quin responde, tuo quid factum est pallio?
979	Bacchae hercle, uxor—
979a	Bacchae?
979b	Bacchae hercle, uxor—
979c	Nugatur sciens,
980	nam ecastor nunc Bacchae nullae ludunt.
980a	Oblitus fui,
981	sed tamén Bacchae—
981a	Quid, Bacchae?
981b	Sin id fieri non potest—
982	Times ecastor.
982a	Egone?
982b	Mentire hercle. nam palles male.
983	n%1 .......... quid me v%1e%1 .... u%1s%1 ..... am me rog%1a%1s?
984	 m%1a%1l%1e%1 r%1 mihi
985	 g%1r%1atulor.
986	 q%1u%1 s%1e%1n%1ex
987	h%1o%1 o%1n%1 u%1
988	 u%1n%1c%1 ca%1sin%1u%1st | %41 |
989	qui%1 h%1i%1c%1 lem frus ..... r%1a%1m .. d%1i%1s
991	qui étiam me miserum famosum fecit flagitiis suis.
992	Non taces?
992a	Non herle vero taceo. nam tu maxumo
993	me opsecravisti opere, Casinam ut poscerem uxorem mihi
994	túi amoris causa.
994a	Ego istuc feci?
994b	Immo Hector Ilius
996	te quidem oppresset.
996a	Feci égo istaec dicta quae vos dicitis?
997	Rogitas etiam?
997a	Si quidem hercle feci, feci nequiter.
998	Redi modo huc intro: monebo, si qui meministi minus.
999	Hercle, opinor, potius vobis credam quod vos dicitis.
1000	sed, uxor, da viro tuo hanc veniam. Myrrhina, ora Cleostratam;
1001	si umquam posthac aut amasso Casinam aut occepso modo,
1002	ne ut eam amasso, sí ego umquam adeo posthac tale admisero
1003	nulla causast, quin pendentem me, uxor, virgis verberes.
1004	Censeo ecastor veniam hanc dandam.
1004a	Faciam ut iubes.
1005	propter eam rem hanc tibi nunc veniam minus gravate prospero,
1006	hanc ex longa longiorem ne faciamus fabulam.
1007	Non irata es?
1007a	Non sum irata.
1007b	Tuaen fidei credo?
1007c	Meae.
1008	Lepidiorem uxorem nemo quisquam quam ego habeo hanc habet.
1009	Age tu, redde huic scipionem et pallium.
1009a	Tene, si lubet.
1010	mihi quidem edepol insignite factast magna iniuria:
1011	duobus nupsi, neuter fecit quod novae nuptae solet.
1012	Spectatores, quod futurumst intus, id memorabimus.
1013	haec Casina huius reperietur filia esse ex proxumo
1014	eaque nubet Euthynico nostro erili filio.
1015	nunc vos aequomst manibus meritis meritam mercedem dare:
1016	qui faxit, clam uxorem ducet semper scortum quod volet;
1017	verum qui non manibus clare, quantum poterit, plauserit,
1018	ei pro scorto supponetur hircus unctus nautea.
